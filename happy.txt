初晴落景:晚霞聊自怡，初晴弥可喜。日晃百花色，风动千林翠。池鱼跃不同，园鸟声还异。寄言博通者，知予物外志。
仪鸾殿早秋:寒惊蓟门叶，秋发小山枝。松阴背日转，竹影避风移。提壶菊花岸，高兴芙蓉池。欲知凉气早，巢空燕不窥。
帝京篇十首:秦川雄帝宅，函谷壮皇居。绮殿千寻起，离宫百雉余。连薨遥接汉，飞观迥凌虚。云日隐层阙，风烟出绮疏。岩廊罢机务，崇文聊驻辇。玉匣启龙图，金绳披凤篆。韦编断仍续，缥帙舒还卷。对此乃淹留，欹案观坟典。移步出词林，停舆欣武宴。雕弓写明月，骏马疑流电。惊雁落虚弦，啼猿悲急箭。阅赏诚多美，于兹乃忘倦。鸣笳临乐馆，眺听欢芳节。急管韵朱弦，清歌凝白雪。彩凤肃来仪，玄鹤纷成列。去兹郑卫声，雅音方可悦。芳辰追逸趣，禁苑信多奇。桥形通汉上，峰势接云危。烟霞交隐映，花鸟自参差。何如肆辙迹，万里赏瑶池。飞盖去芳园，兰桡游翠渚。萍间日彩乱，荷处香风举。桂楫满中川，弦歌振长屿。岂必汾河曲，方为欢宴所。落日双阙昏，回舆九重暮。长烟散初碧，皎月澄轻素。搴幌玩琴书，开轩引云雾。斜汉耿层阁，清风摇玉树。欢乐难再逢，芳辰良可惜。玉酒泛云罍，兰殽陈绮席。千钟合尧禹，百兽谐金石。得志重寸阴，忘怀轻尺璧。建章欢赏夕，二八尽妖妍。罗绮昭阳殿，芬芳玳瑁筵。佩移星正动，扇掩月初圆。无劳上悬圃，即此对神仙。以兹游观极，悠然独长想。披卷览前踪，抚躬寻既往。望古茅茨约，瞻今兰殿广。人道恶高危，虚心戒盈荡。奉天竭诚敬，临民思惠养。纳善察忠谏，明科慎刑赏。六五诚难继，四三非易仰。广待淳化敷，方嗣云亭响。
执契静三边:执契静三边，持衡临万姓。玉彩辉关烛，金华流日镜。无为宇宙清，有美璇玑正。皎佩星连景，飘衣云结庆。戢武耀七德，升文辉九功。烟波澄旧碧，尘火息前红。霜野韬莲剑，关城罢月弓。钱缀榆天合，新城柳塞空。花销葱岭雪，縠尽流沙雾。秋驾转兢怀，春冰弥轸虑。书绝龙庭羽，烽休凤穴戍。衣宵寝二难，食旰餐三惧。翦暴兴先废，除凶存昔亡。圆盖归天壤，方舆入地荒。孔海池京邑，双河沼帝乡。循躬思励己，抚俗愧时康。元首伫盐梅，股肱惟辅弼。羽贤崆岭四，翼圣襄城七。浇俗庶反淳，替文聊就质。已知隆至道，共欢区宇一。
于北平作:翠野驻戎轩，卢龙转征旆。遥山丽如绮，长流萦似带。海气百重楼，岩松千丈盖。兹焉可游赏，何必襄城外。
冬狩:烈烈寒风起，惨惨飞云浮。霜浓凝广隰，冰厚结清流。金鞍移上苑，玉勒骋平畴。旌旗四望合，罝罗一面求。楚踣争兕殪，秦亡角鹿愁。兽忙投密树，鸿惊起砾洲。骑敛原尘静，戈回岭日收。心非洛汭逸，意在渭滨游。禽荒非所乐，抚辔更招忧。
喜雪:碧昏朝合雾，丹卷暝韬霞。结叶繁云色，凝琼遍雪华。光楼皎若粉，映幕集疑沙。泛柳飞飞絮，妆梅片片花。照璧台圆月，飘珠箔穿露。瑶洁短长阶，玉丛高下树。映桐珪累白，萦峰莲抱素。断续气将沉，徘徊岁云暮。怀珍愧隐德，表瑞伫丰年。蕊间飞禁苑，鹤处舞伊川。傥咏幽兰曲，同欢黄竹篇。
咏司马彪续汉志:二仪初创象，三才乃分位。非惟树司牧，固亦垂文字。绵代更膺期，芳图无辍记。炎汉承君道，英谟纂神器。潜龙既可跃，逵兔奚难致。前史殚妙词，后昆沉雅思。书言扬盛迹，补阙兴洪志。川谷犹旧途，郡国开新意。梅山未觉朽，谷水谁云异。车服随名表，文物因时置。凤戟翼康衢，銮舆总柔辔。清浊必能澄，洪纤幸无弃。观仪不失序，遵礼方由事。政宣竹律和，时平玉条备。文囿雕奇彩，艺门蕴深致。云飞星共流，风扬月兼至。类禋遵令典，坛壝资良地。五胜竟无违，百司诚有庇。粤予承暇景，谈丛引泉秘。讨论穷义府，看核披经笥。大辨良难仰，小学终先匮。闻道谅知荣，含毫孰忘愧。
采芙蓉:结伴戏方塘，携手上雕航。船移分细浪，风散动浮香。游莺无定曲，惊凫有乱行。莲稀钏声断，水广棹歌长。栖乌还密树，泛流归建章。
谒并州大兴国寺诗:回銮游福地，极目玩芳晨。梵钟交二响，法日转双轮。宝刹遥承露，天花近足春。未佩兰犹小，无丝柳尚新。圆光低月殿，碎影乱风筠。对此留余想，超然离俗尘。
咏兴国寺佛殿前幡:拂霞疑电落，腾虚状写虹。屈伸烟雾里，低举白云中。纷披乍依迥，掣曳或随风。念兹轻薄质，无翅强摇空。
月晦:晦魄移中律，凝暄起丽城。罩云朝盖上，穿露晓珠呈。笑树花分色，啼枝鸟合声。披襟欢眺望，极目畅春情。
咏桃:禁苑春晖丽，花蹊绮树妆。缀条深浅色，点露参差光。向日分千笑，迎风共一香。如何仙岭侧，独秀隐遥芳。
赋得残菊:阶兰凝曙霜，岸菊照晨光。露浓晞晚笑，风劲浅残香。细叶凋轻翠，圆花飞碎黄。还持今岁色，复结后年芳。
谒慈恩寺题奘法师房:停轩观福殿，游目眺皇畿。法轮含日转，花盖接云飞。翠烟香绮阁，丹霞光宝衣。幡虹遥合彩，定水迥分晖。萧然登十地，自得会三归。
九月九日幸临渭亭登高得秋字:九日正乘秋，三杯兴已周。泛桂迎尊满，吹花向酒浮。长房萸早熟，彭泽菊初收。何藉龙沙上，方得恣淹留。
立春日游苑迎春:神皋福地三秦邑，玉台金阙九仙家。寒光犹恋甘泉树，淑景偏临建始花。彩蝶黄莺未歌舞，梅香柳色已矜夸。迎春正启流霞席，暂嘱曦轮勿遽斜。
校猎义成喜逢大雪率题九韵以示群官:弧矢威天下，旌旗游近县。一面施鸟罗，三驱教人战。暮云成积雪，晓色开行殿。皓然原隰同，不觉林野变。北风勇士马，东日华组练。触地银獐出，连山缟鹿见。月兔落高矰，星狼下急箭。既欣盈尺兆，复忆磻溪便。岁丰将遇贤，俱荷皇天眷。
旋师喜捷:边服胡尘起，长安汉将飞。龙蛇开阵法，貔虎振军威。诈虏脑涂地，征夫血染衣。今朝书奏入，明日凯歌归。
野次喜雪:拂曙辟行宫，寒皋野望通。每云低远岫，飞雪舞长空。赋象恒依物，萦回屡逐风。为知勤恤意，先此示年丰。
轩游宫十五夜:行迈离秦国，巡方赴洛师。路逢三五夜，春色暗中期。关外长河转，宫中淑气迟。歌钟对明月，不减旧游时。
同刘晃喜雨:节变寒初尽，时和气已春。繁云先合寸，膏雨自依旬。飒飒飞平野，霏霏静暗尘。悬知花叶意，朝夕望中新。
春日出苑游瞩:三阳丽景早芳辰，四序佳园物候新。梅花百树障去路，垂柳千条暗回津。鸟飞直为惊风叶，鱼没都由怯岸人。惟愿圣主南山寿，何愁不赏万年春。
首夏花萼楼观群臣宴宁王山亭回楼下又申之以赏乐赋诗:今年通闰月，入夏展春辉。楼下风光晚，城隅宴赏归。九歌扬政要，六舞散朝衣。天喜时相合，人和事不违。礼中推意厚，乐处感心微。别赏阳台乐，前旬暮雨飞。
同二相已下群官乐游园宴:撰日岩廊暇，需云宴乐初。万方朝玉帛，千品会簪裾。地入南山近，城分北斗余。池塘垂柳密，原隰野花疏。帟幕看逾暗，歌钟听自虚。兴阑归骑转，还奏弼违书。
喜雪:日观卜先征，时巡顺物情。风行未备礼，云密遽飘霙。委树寒花发，萦空落絮轻。朝如玉已会，庭似月犹明。既睹肤先合，还欣尺有盈。登封何以报，因此谢功成。
为赵法师别造精院过院赋诗:宗师心物外，为道运虚舟。不恋岩泉赏，来从宫禁游。探玄知几岁，习静更宜秋。烟树辨朝色，风湍闻夜流。坐朝繁听览，寻胜在清幽。欲广无为化，因兹庶可求。
春中兴庆宫酺宴:九达长安道，三阳别馆春。还将听朝暇，回作豫游晨。不战要荒服，无刑礼乐新。合酺覃土宇，欢宴接群臣。玉斝飞千日，琼筵荐八珍。舞衣云曳影，歌扇月开轮。伐鼓鱼龙杂，撞钟角牴陈。曲终酣兴晚，须有醉归人。
游兴庆宫作:代邸青门右，离宫紫陌陲。庭如过沛日，水若渡江时。绮观连鸡岫，朱楼接雁池。从来敦棣萼，今此茂荆枝。万叶传余庆，千年志不移。凭轩聊属目，轻辇共追随。务本方崇训，相辉保羽仪。时康俗易渐，德薄政难施。鼓吹迎飞盖，弦歌送羽卮。所希覃率土，孝弟一同规。
巡省途次上党旧宫赋:三千初击浪，九万欲抟空。天地犹惊否，阴阳始遇蒙。存贞期历试，佐贰伫昭融。多谢时康理，良惭实赖功。长怀问鼎气，夙负拔山雄。不学刘琨舞，先歌汉祖风。英髦既包括，豪杰自牢笼。人事一朝异，讴歌四海同。如何昔朱邸，今此作离宫。雁沼澄澜翠，猿岩落照红。小山秋桂馥，长坂旧兰丛。即是淹留处，乘欢乐未穷。
鶺鴒颂:伊我轩宫，奇树青葱，蔼周庐兮。冒霜停雪，以茂以悦，恣卷舒兮。连枝同荣，吐绿含英，曜春初兮。蓐收御节，寒露微结，气清虚兮。桂宫兰殿，唯所息宴，栖雍渠兮。行摇飞鸣，急难有情，情有余兮。顾惟德凉，夙夜兢惶，惭化疏兮。上之所教，下之所效，实在予兮。天伦之性，鲁卫分政，亲贤居兮。爰游爰处，爰笑爰语，巡庭除兮。观此翔禽，以悦我心，良史书兮。
麟德殿宴百僚:忧勤承圣绪，开泰喜时康。恭己临群后，垂衣御八荒。务闲春向暮，朝罢日犹长。紫殿初筵列，彤庭广乐张。成功归辅弼，致理赖忠良。共此欢娱事，千秋乐未央。
元日退朝观军仗归营:献岁视元朔，万方咸在庭。端旒揖群后，回辇阅师贞。彩仗宿华殿，退朝归禁营。分行左右出，转旆风云生。历历趋复道，容容映层城。勇余矜捷技，令肃无喧声。眷此戎旅节，载嘉良士诚。顺时倾宴赏，亦以助文经。
三日书怀因示百僚:佳节上元巳，芳时属暮春。流觞想兰亭，捧剑得金人。风轻水初绿，日晴花更新。天文信昭回，皇道颇敷陈。恭己每从俭，清心常保真。戒兹游衍乐，书以示群臣。
暮春喜雨诗:风云喜际会，雷雨遂流滋。荐币虚陈礼，动天实精思。渐侵九夏节，复在三春时。霢霂垂朱阙，飘飖入绿墀。郊坰既沾足，黍稷有丰期。百辟同康乐，万方伫雍熙。
幸华严寺:云散晴山几万重，烟收春色更冲融。帐殿出空登碧汉，遐川俯望色蓝笼。林光入户低韶景，岭气通宵展霁风。今日追游何所似，莫惭汉武赏汾中。
春游曲:上苑桃花朝日明，兰闺艳妾动春情。井上新桃偷面色，檐边嫩柳学身轻。花中来去看舞蝶，树上长短听啼莺。林下何须远借问，出众风流旧有名。
唐明堂乐章。皇帝行:仰膺历数，俯顺讴歌。远安迩肃，俗阜时和。化光玉镜，讼息金科。方兴典礼，永戢干戈。
唐大飨拜洛乐章。九和:祗荷坤德，钦若乾灵。惭惕罔置，兴居匪宁。恭崇礼则，肃奉仪形。惟凭展敬，敢荐非馨。
唐大飨拜洛乐章。归和:调云阕兮神座兴，骖云驾兮俨将升。腾绛霄兮垂景祜，翘丹恳兮荷休征。
早春夜宴:九春开上节，千门敞夜扉。兰灯吐新焰，桂魄朗圆辉。送酒惟须满，流杯不用稀。务使霞浆兴，方乘泛洛归。
游九龙潭:山窗游玉女，涧户对琼峰。岩顶翔双凤，潭心倒九龙。酒中浮竹叶，杯上写芙蓉。故验家山赏，惟有风入松。
从驾幸少林寺:陪銮游禁苑，侍赏出兰闱。云偃攒峰盖，霞低插浪旂。日宫疏涧户，月殿启岩扉。金轮转金地，香阁曳香衣。铎吟轻吹发，幡摇薄雾霏。昔遇焚芝火，山红连野飞。花台无半影，莲塔有全辉。实赖能仁力，攸资善世威。慈缘兴福绪，于此罄归依。风枝不可静，泣血竟何追。
腊日宣诏幸上苑:明朝游上苑，火急报春知。花须连夜发，莫待晓风吹。
进太宗:朝来临镜台，妆罢暂裴回。千金始一笑，一召讵能来。
游长宁公主流杯池二十五首:逐仙赏，展幽情，逾昆阆，迈蓬瀛。游鲁馆，陟秦台。污山壁，愧琼瑰。檀栾竹影，飙风日松声。不烦歌吹，自足娱情。仰循茅宇，俯眄乔枝。烟霞问讯，风月相知。枝条郁郁，文质彬彬。山林作伴，松桂为邻。清波汹涌，碧树冥蒙。莫怪留步，因攀桂丛。莫论圆峤，休说方壶。何如鲁馆，即是仙都。玉环腾远创，金埒荷殊荣。弗玩珠玑饰，仍留仁智情。凿山便作室，凭树即为楹。公输与班尔，从此遂韬声。登山一长望，正遇九春初。结驷填街术，闾阎满邑居。斗雪梅先吐，惊风柳未舒。直愁斜日落，不畏酒尊虚。霁晓气清和，披襟赏薜萝。玳瑁凝春色，琉璃漾水波。跂石聊长啸，攀松乍短歌。除非物外者，谁就此经过。暂尔游山第，淹留惜未归。霞窗明月满，涧户白云飞。书引藤为架，人将薜作衣。此真攀玩所，临睨赏光辉。放旷出烟云，萧条自不群。漱流清意府，隐几避嚣氛。石画妆苔色，风梭织水文。山室何为贵，唯馀兰桂熏。策杖临霞岫，危步下霜蹊。志逐深山静，途随曲涧迷。渐觉心神逸，俄看云雾低。莫怪人题树，只为赏幽栖。攀藤招逸客，偃桂协幽情。水中看树影，风里听松声。携琴侍叔夜，负局访安期。不应题石壁，为记赏山时。泉石多仙趣，岩壑写奇形。欲知堪悦耳，唯听水泠泠。岩壑恣登临，莹目复怡心。风篁类长笛，流水当鸣琴。懒步天台路，惟登地肺山。幽岩仙桂满，今日恣情攀。暂游仁智所，萧然松桂情。寄言栖遁客，勿复访蓬瀛。瀑溜晴疑雨，丛篁昼似昏。山中真可玩，暂请报王孙。傍池聊试笔，倚石旋题诗。豫弹山水调，终拟从钟期。横铺豹皮褥，侧带鹿胎巾。借问何为者，山中有逸人。沁水田园先自多，齐城楼观更无过。倩语张骞莫辛苦，人今从此识天河。参差碧岫耸莲花，潺湲绿水莹金沙。何须远访三山路，人今已到九仙家。凭高瞰险足怡心，菌阁桃源不暇寻。余雪依林成玉树，残霙点岫即瑶岑。
奉和圣制过温汤:凤辇腾宸驾，骊籞次乾游。坎德疏温液，山隈派暖流。寒氛空外拥，蒸气沼中浮。林凋帷影散，云敛盖阴收。霜郊畅玄览，参差落景遒。
惜花吟:枝上花，花下人，可怜颜色俱青春。昨日看花花灼灼，今朝看花花欲落。不如尽此花下欢，莫待春风总吹却。莺歌蝶舞韶光长，红炉煮茗松花香。妆成罢吟恣游后，独把芳枝归洞房。
东亭茶宴:闲朝向晓出帘栊，茗宴东亭四望通。远眺城池山色里，俯聆弦管水声中。幽篁引沼新抽翠，芳槿低檐欲吐红。坐久此中无限兴，更怜团扇起清风。
游后湖赏莲花:蓼花蘸水火不灭，水鸟惊鱼银梭投。满目荷花千万顷，红碧相杂敷清流。孙武已斩吴宫女，琉璃池上佳人头。
秋莺:残莺何事不知秋，横过幽林尚独游。老舌百般倾耳听，深黄一点入烟流。栖迟背世同悲鲁，浏亮如笙碎在缑。莫更留连好归去，露华凄冷蓼花愁。
赐宫人庆奴:风情渐老见春羞，到处消魂感旧游。多谢长条似相识，强垂烟态拂人头。
蔷薇诗一首十八韵呈东海侍郎徐铉:绿影复幽池，芳菲四月时。管弦朝夕兴，组绣百千枝。盛引墙看遍，高烦架屡移。露轻濡彩笔，蜂误拂吟髭。日照玲珑慢，风摇翡翠帷。早红飘藓地，狂蔓挂蛛丝。嫩刺牵衣细，新条窣草垂。晚香难暂舍，娇自态相窥。深浅分前后，荣华互盛衰。尊前留客久，月下欲归迟。何处繁临砌，谁家密映篱。绛罗房灿烂，碧玉叶参差。分得殷勤种，开来远近知。晶荧歌袖袂，柔弱舞腰支。膏麝谁将比，庭萱自合嗤。匀妆低水鉴，泣泪滴烟雨斯。画拟凭梁广，名宜亚楚姬。寄君十八韵，思拙愧新奇。
丹景山至德寺:周回云水游丹景，因与真妃眺上方。晴日晓升金晃曜，寒泉夜落玉丁当。松梢月转琴栖影，柏径风牵麝食香。虔炸六铢宜铸祝，惟祈圣祉保遐昌。
题彭州阳平化:寻真游胜境，巡礼到阳平。水远波澜碧，山高气象清。殿严孙氏貌，碑暗系师名。夜月登坛醮，松风森磬声。
三学山夜看圣灯:虔祷游灵境，元妃夙志同。玉香焚静夜，银烛炫辽空。泉漱云根月，钟敲桧杪风。印金标圣迹，飞石显神功。满望天涯极，平临日角红。猿来斋石上，僧集讲筵中。顿作超三界，浑疑证六通。愿成修偃化，社稷保延洪。
题天回驿:周游灵境散幽情，千里江山暂得行。所恨风光看未足，却驱金翠入龟城。
游丈人观谒先帝御容:共谒御容仪，还同在禁闱。笙歌喧宝殿，彩仗耀金徽。清泪沾罗袂，红霞拂绣衣。九疑山水远，无路继湘妃。
中宗祀昊天乐章。凯安:堂堂圣祖兴，赫赫昌基泰。戎车盟津偃，玉帛涂山会。舜日启祥晖，尧云卷征旆。风猷被有截，声教覃无外。
武后明堂乐章。皇帝行:仰膺历数，俯顺讴歌。远安迩肃，俗阜时和。化光玉镜，讼息金科。方兴典礼，永戢干戈。
郊庙歌辞。五郊乐章。送神:祀遵五礼，时属三秋。人怀肃敬，灵降祯休。奠歆旨酒，荐享珍羞。载张送乐，神其上游。
郊庙歌辞。朝日乐章。雍和:晨仪式荐，明祀惟光。神物爰止，灵晖载扬。玄端肃事，紫幄兴祥。福履攸假，于昭允王。
郊庙歌辞。武后大享拜洛乐章。九和:祗荷坤德，钦若乾灵。惭惕罔置，兴居匪宁。恭崇礼则，肃奉仪形。惟凭展敬，敢荐非馨。
郊庙歌辞。武后大享拜洛乐章。又归和:调云阕兮神座兴，骖云驾兮俨将升。腾绛霄兮垂景祐，翘丹恳兮荷休征。
郊庙歌辞。享先农乐章。咸和:三推礼就，万庾祈凝。夤宾志远，藨衮惟兴。降歆肃荐，垂祐祗膺。送神有乐，神其上升。
郊庙歌辞。释奠武成王乐章。亚献终献:贰觞以献，三变其终。顾此非馨，尚达斯衷。茅缩可致，神歆载融。始神翊周，拯溺除凶。时维降祐，永绝兴戎。
郊庙歌辞。享龙池乐章。第六章:龙兴白水汉兴符，圣主时乘运斗枢。岸上丰茸五花树，波中的皪千金珠。操环昔闻迎夏启，发匣先来瑞有虞。风色云光随隐见，赤云神化象江湖。
郊庙歌辞。享龙池乐章。第七章:西京凤邸跃龙泉，佳气休光镇在天。轩后雾图今已得，秦王水剑昔常传。恩鱼不似昆明钓，瑞鹤长如太液仙。愿侍巡游同旧里，更闻箫鼓济楼船。
郊庙歌辞。享龙池乐章。第八章:星分邑里四人居，水洊源流万顷余。魏国君王称象处，晋家藩邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。
郊庙歌辞。享太庙乐章。大明舞:五纪更运，三正递升。勋华既没，禹汤勃兴。神武命代，灵眷是膺。望云彰德，察纬告征。上纽天维，下安地轴。征师涿野，万国咸服。偃伯灵台，九官允穆。殊域委赆，怀生介福。大礼既饰，大乐已和。黑章扰囿，赤字浮河。功宣载籍，德被咏歌。克昌厥后，百禄是荷。
郊庙歌辞。享太庙乐章。崇德舞:五运改卜，千龄启圣。彤云晓聚，黄星夜映。叶阐珠囊，基开玉镜。下临万宇，上齐七政。雾开三象，尘清九服。海溓星晖，远安迩肃。天地交泰，华夷辑睦。翔泳归仁，中外禔福。绩逾黜夏，勋高翦商。武陈七德，刑设三章。祥禽巢阁，仁兽游梁。卜年惟永，景福无疆。
郊庙歌辞。享太庙乐章。景云舞:惟睿作圣，惟圣登皇。精感耀魄，时膺会昌。舜惭大孝，尧推让王。能事斯极，振古谁方。文明履运，车书同轨。巍巍赫赫，尽善尽美。衢室凝旒，大庭端扆。释负之寄，事光复子。脱屣高天，登遐上玄。龙湖超忽，象野芊绵。游衣复道，荐果初年。新庙奕奕，明德配天。
郊庙歌辞。享太庙乐章。严和:肃肃清庙，赫赫玄猷。功高万古，化奄十洲。中兴丕业，上荷天休。祗奉先构，礼备怀柔。
郊庙歌辞。享太庙乐章。承光舞:金相载穆，玉裕重辉。养德清禁，承光紫微。乾宫候色，震象增威。监国方永，宾天不归。孝友自衷，温文性与。龙楼正启，鹤驾斯举。丹扆流念，鸿名式序。中兴考室，永陈彝俎。
郊庙歌辞。享太庙乐章。通和:祠容既毕，仙座爰兴。停停凤举，霭霭云升。长隆宝运，永锡休征。福覃贻厥，恩被黎蒸。
郊庙歌辞。享太庙乐章。长发舞:具祀崇德，备乐承风。魏推幢主，周赠司空。不行而至，无成有终。神兴王业，天归帝功。
郊庙歌辞。享太庙乐章。大和舞:退居江水，郁起丹陵。礼物还归，朝章中兴。龙图友及，骏命恭膺。鸣球香瓒，大糦是承。
郊庙歌辞。享太庙乐章。登歌:止笙磬，撤豆笾。廓无响，窅入玄。主在室，神在天。情馀慕，礼罔愆。喜黍稷，屡丰年。
郊庙歌辞。享太庙乐章。惟新舞:汉祚惟永，神功中兴。风驱氛祲，天覆黎蒸。三光再朗，庶绩其凝。重熙累洽，景命是膺。
郊庙歌辞。享太庙乐章。宣宗室舞:於铄令主，圣祚重昌。兴起教义，申明典章。俗尚素朴，人皆乐康。积德可报，流庆无疆。
郊庙歌辞。德明兴圣庙乐章。迎神:元尊九德，佐尧光宅。烈祖太宗，方周作伯。响怀霜露，乐变金石。白云清风，仿佛来格。
郊庙歌辞。德明兴圣庙乐章。登歌奠币:四时有典，百事来祭。尊祖奉宗，严禋大帝。礼先苍璧，奠币黝制。于斯万年，熙成帝系。
郊庙歌辞。德明兴圣庙乐章。迎俎:盛牲实俎，涓选休成。鼎煁阳燧，玉盥阴精。有飶嘉豆，既和大羹。侑以清乐，细齐人情。
郊庙歌辞。德明兴圣庙乐章。德明酌献:清庙奕奕，和乐雍雍。器尊牺象，礼属宗公。白水方祼，黄流在中。谟明之德，万古清风。
郊庙歌辞。德明兴圣庙乐章。兴圣酌献:閟宫静谧，合乐周张。泰奠始献，百末重觞。震澹存诚，庶几迪尝。遥源之祚，天汉灵长。
郊庙歌辞。德明兴圣庙乐章。亚献终献:惟清惟肃，靡闻靡见。举备九成，俯终三献。庆彰曼寿，胙彻嘉荐。瘗玉埋牲，礼神斯遍。
郊庙歌辞。德明兴圣庙乐章。送神:元精回复，灵贶繁滋。风洒兰路，云摇桂旗。高丘缅邈，凉部逶迟。瞻望靡及，缠绵永思。
郊庙歌辞。仪坤庙乐章。永和:猗若清庙，肃肃荧荧。国荐严祀，坤兴淑灵。有几在室，有乐在庭。临兹孝享，百禄惟宁。
郊庙歌辞。仪坤庙乐章。昭升:阳灵配德，阴魄昭升。尧坛凤下，汉室龙兴。伣天作对，前旒是凝。化行南国，道盛西陵，造舟集灌，无德而称。我粢既絜，我醴既澄。阴阴灵庙，光灵若凭。德馨惟享，孝思烝烝。
郊庙歌辞。享文敬太子庙乐章。送神:三献具举，九旗将旋。追劳表德，罢享宾天。风引仙管，堂虚画筵。芳馨常在，瞻望悠然。
郊庙歌辞。享惠昭太子庙乐章。亚献终献:重轮始发祥，齿胄方兴学。冥然升紫府，铿尔荐清乐。奠斝致馨香，在庭纷羽籥。礼成神既醉，仿佛缑山鹤。
郊庙歌辞。梁太庙乐舞辞。大合舞:於穆皇祖，浚哲雍熙。美溢中夏，化被南陲。后稷累德，公刘创基。肇兴九庙，乐合来仪。
郊庙歌辞。后唐宗庙乐舞辞。应天舞:晋国肇兴，雄图再固。黼黻帝道，金玉王度。皇天无亲，惟德是辅。载诞英明，永光圣祚。
郊庙歌辞。汉宗庙乐舞辞。武德舞:明明我祖，天集休明。神母夜哭，彤云昼兴。笾豆有践，管籥斯登。孝孙致告，神其降灵。
郊庙歌辞。汉宗庙乐舞辞。章庆舞:罘罳晓唱鸡人，三牲八簋斯陈。雾集瑶阶琐闼，香生绮席华茵。珠佩貂珰熠爚，羽旄干戚纷纶。酌鬯既终三献，凝旒何止千春。阿阁长栖彩凤，郊宫叠奏祥麟。赤伏英灵未泯，玄圭运祚重新。玉斝牺樽潋滟，龙旗凤辖逡巡。瞻望月游冠冕，犹疑苍野回轮。
郊庙歌辞。周宗庙乐舞辞。肃雍舞:周道载兴，象日之明。万邦咸庆，百谷用成。於穆圣祖，祗荐鸿名。祀于庙社，陈其牺牲。进旅退旅，皇武之形。一倡三叹，朱弦之声。以妥以侑，既和且平。至诚潜达，介福攸宁。
郊庙歌辞。晋朝飨乐章。初举酒文同乐:赫矣昌运，明哉圣王。文兴坠典，礼复旧章。鸳鸾济济，鸟兽跄跄。一人有庆，万福无疆。
乐府杂曲。鼓吹曲辞。上之回:上之回，大旗喜。悬虹彗，挞凤尾。剑匣破，舞蛟龙。蚩尤死，鼓逢逢。天高庆雷齐坠地，地无惊烟海千里。
乐府杂曲。鼓吹曲辞。将进酒:君不见黄河之水天上来，奔流到海不复回。君不见高堂明镜悲白发，朝如青丝暮成雪。人生得意须尽欢，莫使金尊空对月。天生我材必有用，千金散尽还复来。烹羊宰牛且为乐，会须一饮三百杯。岑夫子，丹丘生，将进酒，杯莫停。与君歌一曲，请君为我侧耳听。钟鼓馔玉不足贵，但愿长醉不复醒。古来圣贤皆寂寞，惟有饮者留其名。陈王昔时宴平乐，斗酒十千恣欢谑。主人何为言少钱，径须酤取对君酌。五花马，千金裘，呼儿将出换美酒，与尔同销万古愁。
乐府杂曲。鼓吹曲辞。君马黄:君马黄，我马白，马色虽不同，人心本无隔。共作游冶盘，双行洛阳陌。长剑既照曜，高冠何赩赫。各有千金裘，俱为五侯客。猛虎落陷阱，壮夫时屈厄。相知在急难，独好亦何益。
乐府杂曲。鼓吹曲辞。芳树:何地早芳菲，宛在长门殿。夭桃色若绶，秾李光如练。啼鸟弄花疏，游蜂饮香遍。叹息春风起，飘零君不见。
乐府杂曲。鼓吹曲辞。芳树:芳树已寥落，孤英万可嘉。可怜团团叶，盖覆深深花。游蜂竞攒刺，斗雀亦纷拏。天生细碎物，不爱好光华。非无歼殄法，念尔有生涯。春雷一声发，惊燕亦惊蛇。清池养神蔡，已复长虾蟆。雨露贵平施，吾其春草芽。
乐府杂曲。鼓吹曲辞。有所思:借问江上柳，青青为谁春。空游昨日地，不见昨日人。缭绕万家井，往来车马尘。莫道无相识，要非心所亲。
乐府杂曲。鼓吹曲辞。凯歌六首:汉将承恩西破戎，捷书先奏未央宫。天子预开麟阁待，只今谁数贰师功。官军西出过楼兰，营幕傍临月窟寒。蒲海晓霜凝剑尾，葱山夜雪扑旌竿。鸣笳擂鼓拥回军，破国平蕃昔未闻。大夫鹊印摇边月，天将龙旗掣海云。月落辕门鼓角鸣，千群面缚出蕃城。洗兵鱼海云迎阵，秣马龙堆月照营。蕃军遥见汉家营，满谷连山遍哭声。万箭千刀一夜杀，平明流血浸空城。暮雨旌旗湿未干，胡尘白草日光寒。昨夜将军连晓战，蕃军只见马空鞍。
乐府杂曲。鼓吹铙歌。靖本邦:本邦伊晋，惟时不靖。根柢之摇，枝叶攸病。守臣不任，勩于神圣。惟钺之兴，翦焉则定。洪惟我理，式和以敬。群顽既夷，庶绩咸正。皇谟载大，惟人之庆。
横吹曲辞。陇头吟:长安少年游侠客，夜上戍楼看太白。陇头明月迥临关，陇上行人夜吹笛。关西老将不胜愁，驻马听之双泪流。身经大小百余战，麾下偏裨万户侯。苏武才为典属国，节旄空尽海西头。
横吹曲辞。前出塞九首:戚戚去故里，悠悠赴交河。公家有程期，亡命婴祸罗。君已富土境，开边一何多。弃绝父母恩，吞声行负戈。出门日已远，不受徒旅欺。骨肉恩岂断，男儿死无时。走马脱辔头，手中挑青丝。捷下万仞冈，俯身试搴旗。磨刀呜咽水，水赤刃伤手。欲轻肠断声，心绪乱已久。丈夫誓许国，愤惋复何有。功名图麒麟，战骨当速朽。送徒既有长，远戍亦有身。生死向前去，不劳吏怒嗔。路逢相识人，附书与六亲。哀哉两决绝，不复同苦辛。迢迢万余里，领我赴三军。军中异苦乐，主将宁尽闻。隔河见胡骑，倏忽数百群。我始为奴仆，几时树功勋。挽弓当挽强，用箭当用长。射人先射马，擒贼先擒王。杀人亦有限，列国自有疆。苟能制侵陵，岂在多杀伤。驱马天雨雪，军行入高山。径危抱寒石，指落曾冰间。已去汉月远，何时筑城还。浮云暮南征，可望不可攀。单于寇我垒，百里风尘昏。雄剑四五动，彼军为我奔。虏其名王归，系颈授辕门。潜身备行列，一胜何足论。从军十年余，能无分寸功。众人贵苟得，欲语羞雷同。中原有斗争，况在狄与戎。丈夫四方志，安可辞固穷。
横吹曲辞。后出塞五首:男儿生世间，及壮当封侯。战伐有功业，焉能守旧丘。召募赴蓟门，军动不可留。千金买马鞭，百金装刀头。闾里送我行，亲戚拥道周。斑白居上列，酒酣进庶羞。少年别有赠，含笑看吴钩。朝进东门营，暮上河阳桥。落日照大旗，马鸣风萧萧。平沙列万幕，部伍各见招。中天悬明月，令严夜寂寥。悲笳数声动，壮士惨不骄。借问大将谁，恐是霍嫖姚。古人重守边，今人重高勋。岂知英雄主，出师亘长云。六合已一家，四夷且孤军。遂使貔虎士，奋身勇所闻。拔剑击大荒，日牧胡马群。誓开玄冥北，持以奉吾君。献凯日继踵，两蕃静无虞。渔阳豪侠地，击鼓吹笙竽。云帆转辽海，粳稻来东吴。越罗与楚练，照耀舆台躯。主将位益崇，气骄陵上都。边人不敢议，议者死路衢。我本良家子，出师亦多门。将骄益愁思，身贵不足论。跃马二十年，恐辜明主恩。坐见幽州骑，长驱河洛昏。中夜间道归，故里但空村。恶名幸脱免，穷老无儿孙。
横吹曲辞。出塞曲:扫尽狂胡迹，回戈望故关。相逢唯死斗，岂易得生还。纵宴参胡乐，收兵过雪山。不封十万户，此事亦应闲。玉帐将军意，殷勤把酒论。功高宁在我，阵没与招魂。塞色干戈束，军容喜气屯。男儿今始是，敢出玉关门。回首陇山头，连天草木秋。圣君应入梦，半路遣封侯。水不担阴雪，柴令倒戍楼。归来麟阁上，春色满皇州。
横吹曲辞。入塞曲:将军带十围，重锦制戎衣。猿臂销弓力，虬须长剑威。首登平乐宴，新破大宛归。楼上姝姬笑，门前问客稀。暮烽玄菟急，秋草紫骝肥。未奉君王诏，高槐昼掩扉。
横吹曲辞。折杨柳:紫陌金堤映绮罗，游人处处动离歌。阴移古戍迷荒草，花带残阳落远波。台上少年吹白雪，楼中思妇敛青蛾。殷勤攀折赠行客，此去关山雨雪多。
横吹曲辞。洛阳道:浮世若浮云，千回故复新。旋添青草冢，更有白头人。岁暮客将老，雪晴山欲春。行行车与马，不尽洛阳尘。
横吹曲辞。长安道:汉家宫殿含云烟，两宫十里相连延。晨霞出没弄丹阙，春雨依微自甘泉。春雨依微春尚早，长安贵游爱芳草。宝马横来下建章，香车却转避驰道。贵游谁最贵，卫霍世难比。何能蒙主恩，幸遇边尘起。归来甲第拱皇居。朱门峨峨临九衢，中有流苏合欢之宝帐，一百二十凤凰罗列含明珠。下有锦铺翠被之粲烂，博山吐香五云散。丽人绮阁情飘飖，头上鸳钗双翠翘，低鬟曳袖回春雪，聚黛一声愁碧霄。山珍海错弃藩篱，烹犊炰羔如折葵。既请列侯封部曲，还将金印授庐儿。欢荣若此何所苦，但苦白日西南驰。
横吹曲辞。幽州胡马客歌:幽州胡马客，绿眼虎皮冠。笑拂两只箭，万人不可干。弯弓若转月，白雁落云端。双双掉鞭行，游猎向楼兰。出门不顾后，报国死何难。天骄五单于，狼戾好凶残。牛马散北海，割鲜若虎餐。虽居燕支山，不道朔雪寒。妇女马上笑，颜如赪玉盘。翻入射鸟兽，花月醉雕鞍。旄头四光芒，争战若蜂攒。白刃洒赤血，流沙为之丹。名将古谁是，疲兵良可叹。何时天狼灭，父子得闲安。
相和歌辞。江南曲八首:暮宿南洲草，晨行北岸林。日悬沧海阔，水隔洞庭深。烟景无留意，风波有异浔。岁游难极目，春戏易为心。朝夕无荣遇，芳菲已满襟。艳唱潮初落，江花露未晞。春洲惊翡翠，朱服弄芳菲。画舫烟中浅，青阳日际微。锦帆冲浪湿，罗袖拂行衣。含情罢所采，相叹惜流晖。君为陇西客，妾遇江南春。朝游含灵果，夕采弄风蘋。果气时不歇，蘋花日自新。以此江南物，持赠陇西人。空盈万里怀，欲赠竟无因。皓如楚江月，霭若吴岫云。波中自皎镜，山上亦氛氲。明月留照妾，轻云持赠君。山川各离散，光气乃殊分。天涯一为别，江北自相闻。舣舟乘潮去，风帆振草凉。潮平见楚甸，天际望维扬。洄溯经千里，烟波接两乡。云明江屿出，日照海流长。此中逢岁晏，浦树落花芳。暮春三月晴，维扬吴楚城。城临大江汜，回映洞浦清。晴云曲金阁，珠楼碧烟里。月明芳树群鸟飞，风过长林杂花起。可怜离别谁家子，于此一至情何已。北堂红草盛丰茸，南湖碧水照芙蓉。朝游暮起金花尽，渐觉罗裳珠露浓。自惜妍华三五岁，已叹关山千万重。人情一去无还日，欲赠怀芳怨不逢。忆昔江南年盛时，平生怨在长洲曲。冠盖星繁湘水上，冲风摽落洞庭渌，落花舞袖红纷纷，朝霞高阁洗晴云。谁言此处婵娟子，珠玉为心以奉君。
相和歌辞。江南曲:妾家白蘋浦，日上芙蓉楫。轧轧摇桨声，移舟入茭叶。溪长茭叶深，作底难相寻。避郎郎不见，鸂鶒自浮沉。拾萍萍无根，采莲莲有子。不作浮萍生，宁作藕花死。岸傍骑马郎，乌帽紫游缰。含愁复含笑，回首问横塘。妾住金陵步，门前朱雀航。流苏持作帐，芙蓉持作梁。出入金犊幰，兄弟侍中郎。前年学歌舞，定得郎相许。连娟眉绕山，依约腰如杵。凤管悲若咽，鸾弦娇欲语。扇薄露红铅，罗轻压金缕。明月西南楼，珠帘玳瑁钩。横波巧能笑，弯蛾不识愁。花开子留树，草长根依土。早闻金沟远，底事归郎许。不学杨白花，朝朝泪如雨。
相和歌辞。江南曲:江南人家多橘树，吴姬舟上织白纻。土地卑湿饶虫蛇，连木为牌入江住。江村亥日长为市，落帆渡桥来浦里。青莎覆城竹为屋，无井家家饮潮水。长江午日酤春酒，高高酒旗悬江口。倡楼两岸悬水栅，夜唱竹枝留北客。江南风土欢乐多，悠悠处处尽经过。
相和歌辞。度关山:雁塞日初晴，胡关雪复平。危竿缘广漠，古窦傍长城。拔剑金星出，弯弧玉羽鸣。谁知系虏者，贾谊是书生。
相和歌辞。对酒二首:松子栖金华，安期入蓬海。此人古之仙，羽化竟何在。浮生速流电，倏忽变光彩。天地无凋换，容颜有迁改。对酒不肯饮，含情欲谁待。劝君莫拒杯，春风笑人来。桃李如旧识，倾花向我开。流莺啼碧树，明月窥金罍。昨来朱颜子，今日白发催。棘生石虎殿，鹿走姑苏台。自古帝王宅，城阙闭黄埃。君若不饮酒，昔人安在哉。
相和歌辞。陌上桑:美女渭桥东，春还事蚕作。五马如飞龙，青丝结金络。不知谁家子，调笑来相谑。妾本秦罗敷，玉颜艳名都。绿条映素手，采桑向城隅。使君且不顾，况复论秋胡。寒螀爱碧草，鸣凤栖青梧。托心自有处，但怪傍人愚。徒令白日暮，高驾空踟蹰。
相和歌辞。采桑:郎大家宋氏春来南雁归，日去西蚕远。妾思纷何极，客游殊未返。
相和歌辞。采桑:鸟鸣桑叶间，叶绿条复柔。攀看去手近，放下长长钩。黄花盖野田，白马少年游。所念岂回顾，良人在高楼。
相和歌辞。日出行:日出东方隈，似从地底来。历天又入海，六龙所舍安在哉？其始与终古不息。人非元气安能与之久裴回。草不谢荣于春风，木不怨落于秋天，谁挥鞭策驱四运，万物兴歇皆自然。羲和羲和，汝奚汩没于荒淫之波。鲁阳何德，驻景挥戈，逆道违天，矫诬实多。吾将囊括大块，浩然与溟涬同科。
相和歌辞。日出行:白日下昆仑，发光如舒丝。徒照葵藿心，不照游子悲。折折黄河曲，日从中央转。旸谷耳曾闻，若木眼不见。奈何铄石，胡为销人。羿弯弓属矢那不中，足令久不得奔，讵教晨光夕昏。
相和歌辞。王昭君三首:汉道初全盛，朝廷足武臣。何须薄命妾，辛苦远和亲。掩涕辞丹凤，衔悲向白龙。单于浪惊喜，无复旧时容。胡地无花草，春来不似春。自然衣带缓，非是为腰身。
相和歌辞。昭君词:李陵初送子卿回，汉月明明照帐来。忆著长安旧游处，千门万户玉楼台。
相和歌辞。短歌行:白日何短短，百年苦易满。苍穹浩茫茫，万劫太极长。麻姑垂两鬓，一半已成霜。天公见玉女，大笑亿千场。吾欲揽六龙，回车挂扶桑。北斗酌美酒，劝龙各一觞。富贵非所愿，为人驻颓光。
相和歌辞。短歌行六首:城边路，今人犁田昔人墓。岸上沙，昔时江水今人家。今人昔人共长叹，四气相催节回换。明月皎皎入华池，白云离离度清汉。我欲升天天隔霄，我思渡水水无桥，我欲上山山路险，我欲汲井井泉遥。越人翠被今何夕，独立沙边江草碧。紫燕西飞欲寄书，白云何处逢来客。新系青丝百尺绳，心在君家辘轳上。我心皎洁君不知，辘轳一转一惆怅。何处春风吹晓幕，江南绿水通朱阁。美人二八面如花，泣向东风畏花落。临春风，听春鸟。别时多，见时少。愁人夜永不得眠，瑶井玉绳相向晓。轩辕皇帝初得仙，鼎湖一去三千年。周流三十六洞天，洞中日月星辰连。骑龙驾景游八极，轩辕弓剑无人识，东海青童寄消息。
相和歌辞。短歌行二首:曈曈太阳如火色，上行千里下一刻。出为白昼入为夜，圜转如珠住不得。住不得，可奈何，为君举酒歌短歌。歌声苦，词亦苦，四座少年君听取。今夕未竟明夕催，秋风才往春风回。人无根蒂时不驻，朱颜白日相隳颓。劝君且强笑一面，劝君复强饮一杯。人生不得长欢乐，年少须臾老到来。世人求富贵，多为身嗜欲。盛衰不自由，得失常相逐。问君少年日，苦学将干禄。负笈尘中游，抱书雪前宿。布衾不周体，藜茄才充腹。三十登宦途，五十被朝服。奴温已挟纩，马肥初食粟。未敢议欢游，尚为名检束。耳目聋暗后，堂上调丝竹。牙齿缺落时，盘中堆酒肉。彼来此已去，外馀中不足。少壮与荣华，相避如寒燠。青云去地远，白日终天速。从古无奈何，短歌听一曲。
相和歌辞。长歌续短歌:长歌破衣襟，短歌断白发。秦王不可见，旦夕成内热。渴饮壶中酒，饥拔陇头粟。凄凄四月兰，千里一时绿。夜峰何离离，月明落石底。裴回沿石寻，照出高峰外。不得与之游，歌成鬓先改。
相和歌辞。猛虎行:朝作猛虎行，暮作猛虎吟。肠断非关陇头水，泪下不为雍门琴。旌旗缤纷两河道，战鼓惊山欲倾倒。秦人半作燕地囚，胡马翻衔洛阳草。一输一失关下兵，朝降夕叛幽蓟城。巨鳌未斩海水动，鱼龙奔走安得宁。颇似楚汉时，翻覆无定止。朝过博浪沙，暮入淮阴市。张良未遇韩信贫，刘项存亡在两臣。暂到下邳受兵略，来投漂母作主人。贤哲栖栖古如此，今时亦弃青云士。有策不敢犯龙鳞，窜身南国避胡尘。宝书长剑挂高阁，金鞍骏马散故人。昨日方为宣城客，掣铃交通二千石。有时六博快壮心，绕床三匝呼一掷。楚人每道张旭奇，心藏风云世莫知。三吴邦伯多顾盼，四海雄侠皆相推。萧曹曾作沛中吏，攀龙附凤当有时。溧阳酒楼三月春，杨花漠漠愁杀人。胡人绿眼吹玉笛，吴歌白纻飞梁尘。丈夫相见且为乐，槌牛挝鼓会众宾。我从此去钓东海，得鱼笑寄情相亲。
相和歌辞。燕歌行:国之重镇惟幽都，东威九夷制北胡。五军精卒三十万，百战百胜擒单于。前临滹沱后沮水，崇山沃野亘千里。昔时燕王重贤士，黄金筑台从隗始。倏忽兴王定蓟丘，汉家又以封王侯。萧条魏晋为横流，鲜卑窃据朝五州。我唐区夏馀十纪，军容武备赫万祀。彤弓黄钺授元帅，垦耕大漠为内地。季秋胶折边草腓，治兵羽猎因出师。千营万队连旌旗，望之如火忽雷驰。匈奴慑窜穷发北，大荒万里无尘飞。隋家昔为天下宰，穷兵黩武征辽海。南风不竞多死声，鼓卧旗折黄云横。六军将士皆死尽，战马空鞍归故营。时迁道革天下平，白环入贡沧海清。自有农夫已高枕，无劳校尉重横行。
相和歌辞。从军行二首:涂山烽候惊，弭节度龙城。冀马楼兰将，燕犀上谷兵。剑寒花不落，弓晓月逾明。凛凛严霜节，冰壮黄河绝。蔽日卷征蓬，浮天散飞雪。全兵值月满，精骑乘胶折。结发早驱驰，辛苦事旌麾。马冻重关冷，轮摧九折危。独有西山将，年年属数奇。爟火发金微，连营出武威。孤城寒云起，绝阵虏尘飞。侠客吸龙剑，恶少缦胡衣。朝摩骨都垒，夜解谷蠡围。萧关远无极，蒲海广难依。沙磴离旌断，晴川候马归。交河梁已毕，燕山旆欲飞。方知万里相，侯服有光辉。
相和歌辞。从军行三首:看图闲教阵，画地静论边。乌垒天西戍，鹰姿塞上川。路长须算日，书远每题年。无复生还望，翻思未别前。栅高三面斗，箭尽举烽频。营柳和烟暮，关榆带雪春。边城多老将，碛路少归人。点尽三河卒，年年添塞尘。候火起雕城，尘砂拥战声。游军藏汉帜，降骑说蕃情。霜降滮池浅，秋深太白明。嫖姚方虎视，不觉请添兵。
相和歌辞。从军行三首:旌甲从军久，风云识阵难。今朝韩信计，日下斩成安。燕颔多奇相，狼头敢犯边。寄言班定远，正是立功年。旄头夜落捷书飞，来奏金门著赐衣。白马将军频破敌，黄龙戍卒几时归。
相和歌辞。从军有苦乐行:劳者且勿歌，我欲送君觞。从军有苦乐，此曲乐未央。仆本居陇上，陇水断人肠。东过秦宫路，宫路入咸阳。时逢汉帝出，谏猎至长杨。讵驰游侠窟，非结少年场。一旦承嘉惠，轻命重恩光。秉笔参帷帟，从军至朔方。边地多阴风，草木自凄凉。断绝海云去，出没胡沙长。参差引雁翼，隐辚腾军装。剑文夜如水，马汗冻成霜。侠气五都少，矜功六郡良。山河起目前，睚眦死路傍。北逐驱獯虏，西临复旧疆。昔还赋馀资，今出乃赢粮。一矢弢夏服，我弓不再张。寄言丈夫雄，苦乐身自当。
相和歌辞。苦哉行五首:彼鼠侵我厨，纵狸授粱肉。鼠虽为君却，狸食自须足。冀雪大国耻，翻是大国辱。膻腥逼绮罗，砖瓦杂珠玉。登楼非骋望，目笑是心哭。何意天乐中，至今奏胡曲。官军收洛阳，家住洛阳里。夫婿与兄弟，目前见伤死。吞声不许哭，还遣衣罗绮。上马随匈奴，数秋黄尘里。生为名家女，死作塞垣鬼。乡国无还期，天津哭流水。登楼望天衢，目极泪盈睫。强笑无笑容，须妆旧花靥。昔年买奴仆，奴仆来碎叶。岂意未死间，自为匈奴妾。一生忽至此，万事痛苦业。得出塞垣飞，不如彼蜂蝶。妾家青河边，七叶承貂蝉。身为最小女，偏得浑家怜。亲戚不相识，幽闺十五年。有时最远出，只到中门前。前年狂胡来，惧死翻生全。今秋官军至，岂意遭戈鋋。匈奴为先锋，长鼻黄发拳。弯弓猎生人，百步牛羊膻。脱身落虎口，不及归黄泉。苦哉难重陈，暗哭苍苍天。可汗奉亲诏，今月归燕山。忽如乱刀剑，搅妾心肠间。出户望北荒，迢迢玉门关。生人为死别，有去无时还。汉月割妾心，胡风凋妾颜。去去断绝魂，叫天天不闻。
相和歌辞。鞠歌行:玉不自言如桃李，鱼目笑之卞和耻。楚国青蝇何太多，连城白璧遭谗毁。荆山长号泣血人，忠臣死为刖足鬼。听曲知甯戚，夷吾因小妻。秦穆五羊皮，买死百里奚。洗拂青云上，当时贱如泥。朝歌鼓刀叟，虎变蟠溪中。一举钓六合，遂荒营丘东。平生渭水曲，谁识此老翁。奈何今之人，双目送征鸿。
相和歌辞。董逃行:董逃董逃董卓逃，揩铿戈甲声劳嘈。剜剜深脐脂焰焰，人皆数叹曰，尔独不忆年年取我身上膏。膏销骨尽烟火死，长安城中贼毛起。城门四走公卿士，走劝刘虞作天子。刘虞不敢作天子，曹瞒篡乱从此始。董逃董逃人莫喜，胜负翻环相枕倚。缝缀难成裁破易，何况曲针不能伸巧指，欲学裁缝须准拟。
相和歌辞。苦辛行:且莫奏短歌，听余苦辛词：如今刀笔士，不及屠酤儿。少年无事学诗赋，岂意文章复相误。东西南北少知音，终年竟岁悲行路。仰面诉天天不闻，低头告地地不言。天地生我尚如此，陌上他人何足论。谁谓西江深，涉之固无忧；谁谓南山高，可以登之游。险巇惟有世间路，一向令人堪白头。贵人立意不可测，等闲桃李成荆棘。风尘之士深可亲，心如鸡犬能依人。悲来却忆汉天子，不弃相如家旧贫。饮酒酒能散羁愁，谁家有酒判一醉，万事从他江水流。
相和歌辞。秋胡行:妾本邯郸未嫁时，容华倚翠人未知。一朝结发从君子，将妾迢迢东路陲。时逢大道无难阻，君方游宦从陈汝。蕙楼独卧频度春，彩落辞君几徂暑。三月垂杨蚕未眠，携笼结侣南陌边。道逢行子不相识，赠妾黄金买少年。妾家夫婿轻离久，寸心誓与长相守。愿言行路莫多情，送妾贞心在人口。日暮蚕饥相命归，携笼端饰来庭闱。劳心苦力终无恨，所冀君恩那可依。闻说行人已归止，乃是向来赠金子。相看颜色不复言，相顾怀惭有何已。从来自隐无疑背，直为君情也相会。如何咫尺仍有情，况复迢迢千里外。此时顾恩不顾身，念君此日赴河津。莫道向来不得意，故欲留规诫后人。
相和歌辞。来日大难:来日一身，携粮负薪。道长食尽，苦口焦唇。今日醉饱，乐过千春。仙人相存，诱我远学。海陵三山，陆憩五岳。乘龙上三天，飞目瞻两角。授以神药，金丹满握。蟪蛄蒙恩，深愧短促。思填东海，强衔一木。道重天地，轩师广成。蝉翼九五，以求长生。下士大笑，如苍蝇声。
相和歌辞。饮马长城窟行:长安少年无远图，一生惟羡执金吾。骐驎前殿拜天子，走马为君西击胡。胡沙猎猎吹人面，汉虏相逢不相见。遥闻鼙鼓动地来，传道单于夜犹战。此时顾恩宁顾身，为君一行摧万人。壮士挥戈回白日，单于溅血染朱轮。回来饮马长城窟，长安道傍多白骨。问之耆老何代人，云是秦王筑城卒。黄昏塞北无人烟，鬼哭啾啾声沸天。无罪见诛功不赏，孤魂流落此城边。当昔秦王按剑起，诸侯膝行不敢视。富国强兵二十年，筑怨兴徭九千里。秦王筑城何太愚，天实亡秦非北胡。一朝祸起萧墙内，渭水咸阳不复都。
相和歌辞。饮马长城窟行:游客长城下，饮马长城窟。马嘶闻水腥，为浸征人骨。岂不是流泉，终不成潺湲。洗尽骨上土，不洗骨中冤。骨若比流水，四海有还魂。空流呜咽声，声中疑是言。
相和歌辞。放歌行:南渡洛阳津，西望十二楼。明堂坐天子，月朔朝诸侯。清乐动千门，皇风被九州。庆云从东来，泱漭抱日流。升平贵论道，文墨将何求。有诏征草泽，微臣献谋猷。冠冕如星罗，拜揖曹与周。望尘非吾事，入赋且迟留。幸蒙国士识，因脱负薪裘。今者放歌行，以慰梁父愁。但营数斗禄，奉养毋丰羞。若得金膏遂，飞云亦可俦。
相和歌辞。野田黄雀行:游莫逐炎洲翠，栖莫近吴宫燕。吴宫火起焚尔窠，炎洲逐翠遭网罗。萧条两翅蓬蒿下，纵有鹰鹯奈若何。
相和歌辞。野田黄雀行:啧啧野田雀，不知躯体微。闲穿深蒿里，争食复争飞。穷老一颓舍，枣多桑树稀。无枣犹可食，无桑何以衣。萧条空仓暮，相引时来归。邪路岂不捷，渚田岂不肥。水长路且坏，恻恻与心违。
相和歌辞。门有车马客行:门有车马客，金鞍曜朱轮。谓从丹霄落，乃是故乡亲。呼儿扫中堂，坐客论悲辛。对酒两不饮，停觞泪盈巾。叹我万里游，飘飖三十春。空谈霸王略，紫绶不挂身。雄剑藏玉匣，阴符生素尘。廓落无所合，流离湘水滨。借问宗党间，多为泉下人。生苦百战役，死托万鬼邻。北风扬胡沙，埋翳周与秦。大运且如此，苍穹宁匪仁。恻怆竟何道，存亡任大钧。
相和歌辞。蜀道难:噫吁口戏，危乎高哉！蜀道之难，难于上青天。蚕丛及鱼凫，开国何茫然。尔来四万八千岁，乃与秦塞通人烟。西当太白有鸟道，可以横绝峨眉巅。地崩山摧壮士死，然后天梯石栈方钩连。上有六龙回日之高标，下有冲波逆折之回川。黄鹤之飞尚不得，猿猱欲度愁攀缘。青泥何盘盘，百步九折萦岩峦。扪参历井仰胁息，以手抚膺坐长叹。问君西游何时还，畏途巉岩不可攀。但见悲鸟号枯木，雄飞呼雌绕林间。又闻子规啼夜月，愁空山。蜀道之难，难于上青天，使人听此凋朱颜。连峰去天不盈尺，枯松倒挂倚绝壁。飞湍瀑流相喧豗，砅崖转石万壑雷。其险也若此，嗟尔远道之人胡为乎来哉！剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇，磨牙吮血，杀人如麻。锦城虽云乐，不如早还家。蜀道之难，难于上青天，侧身西望长咨嗟。
相和歌辞。棹歌行:棹女饰银钩，新妆下翠楼。霜丝青桂楫，兰栧紫霞舟。水落金陵曙，风起洞庭秋。扣船过曲浦，飞帆越回流。影入桃花浪，香飘杜若洲。洲长殊未返，萧散云霞晚。日下大江平，烟生归岸远。岸远闻潮波，争途游戏多。因声赵津女，来听采菱歌。
相和歌辞。白头吟二首:锦水东北流，波荡双鸳鸯。雄巢汉宫树，雌弄秦草芳。宁同万死碎绮翼，不忍云间两分张。此时阿娇正娇妒，独坐长门愁日暮。但愿君恩顾妾深，岂惜黄金将买赋。相如作赋得黄金，丈夫好新多异心，一朝将聘茂陵女，文君因赠白头吟。东流不作西归水，落花辞条归故林。兔丝固无情，随风任颠倒。谁使女萝枝，而来强萦抱。两草犹一心，人心不如草。莫卷龙须席，从他生网丝。且留琥珀枕，或有梦来时。覆水再收岂满杯，弃妾已去难重回。古时得意不相负，只今惟见青陵台。锦水东流碧，波荡双鸳鸯。雄巢汉宫树，雌弄秦草芳。相如去蜀谒武帝，赤车驷马生辉光。一朝再览大人作，万乘忽欲凌云翔。闻道阿娇失恩宠，千金买赋要君王。相如不忆贫贱日，官高金多聘私室。茂陵姝子皆见求，文君欢爱从此毕。泪如双泉水，行堕紫罗襟。五起鸡三唱，清晨白头吟。长吁不整绿云鬓，仰诉青天哀怨深。城崩杞梁妻，谁道土无心。东流不作西归水，落花辞枝羞故林。头上玉燕钗，是妾嫁时物，赠君表相思，罗袖幸时拂。莫卷龙须席，从他生网丝，且留琥珀枕，还有梦来时。鷫鸘裘在锦屏上，自君一挂无由披。妾有秦楼镜，照心胜照井。愿持照新人，双对可怜影。覆水却收不满杯，相如还谢文君回。古来得意不相负，只今惟有青陵台。
相和歌辞。白头吟:请君膝上琴，弹我白头吟。忆昔君前娇笑语，两情宛转如萦素。宫中为我起高楼，更开华池种芳树。春天百草秋始衰，弃我不待白头时。罗襦玉珥色未暗，今朝已道不相宜。扬州青铜作明镜，暗中持照不见影。人心回互自无穷，眼前好恶那能定。君恩已去若再返，菖蒲花生月长满。
相和歌辞。梁甫吟:长啸梁甫吟，何时见阳春？君不见朝歌屠叟辞棘津，八十西来钓渭滨。宁羞白发照渌水，逢时吐气思经纶。广张三千六百钧，风雅暗与文王亲。大贤虎变愚不测，当年颇似寻常人。君不见高阳酒徒起草中，长揖山东隆准公。入门不拜骋雄辨，两女辍洗来趋风。东下齐城七十二，指麾楚汉如旋蓬。狂生落拓尚如此，何况壮士当群雄！我欲攀龙见明主，雷公砰訇震天鼓，帝旁投壶多玉女。三时大笑开电光，倏烁晦冥起风雨。阊阖九门不可通，以额叩关阍者怒。白日不照吾精诚，杞国无事忧天倾。猰貐磨牙竞人肉，驺虞不折生草茎。手接飞猱搏雕虎，侧足焦原未言苦。智者可卷愚者豪，世人见我轻鸿毛。力排南山三壮士，齐相杀之费二桃。吴楚弄兵无剧孟，亚夫咍尔为徒劳。梁父吟，梁父吟，声正悲。张公两龙剑，神物合有时。风云感会起屠钓，大人屼当安之。
相和歌辞。东武吟:好古笑流俗，素闻贤达风。方希佐明主，长揖辞成功。白日在高天，回光烛微躬。恭承凤凰诏，焰起云萝中。清切紫霄迥，优游丹禁通。君王赐颜色，声价凌烟虹。乘舆拥翠盖，扈从金城东。宝马丽绝景，锦衣入新丰。倚岩望松雪，对酒鸣丝桐。因学扬子云，献赋甘泉宫。天书美片善，清芬播无穷。归来入咸阳，谈笑皆王公。一朝去金马，飘落成飞蓬。宾友日疏散，玉尊亦已空。才力犹可倚，不惭世上雄。闲作东武吟，曲尽情未终。书此谢知己，吾寻黄绮翁。
相和歌辞。怨诗三首:罗敷初总髻，蕙芳正娇小。月落始归船，春眠恒著晓。何处期郎游，小苑花台间。相忆不可见，且复乘月还。别来花照路，别后露垂叶。歌舞须及时，如何坐悲妾。
相和歌辞。怨歌行:十五入汉宫，花颜笑春红。君王选玉色，侍寝金屏中。荐枕娇夕月，卷衣恋春风。宁知赵飞燕，夺宠恨无穷。沉忧能伤人，绿鬓成霜蓬。一朝不得意，世事徒为空。鹔鹴换美酒，舞衣罢雕笼。寒苦不忍言，为君奏丝桐。肠断弦亦绝，悲心夜忡忡。
相和歌辞。怨歌行:城南有怨妇，含怨倚兰丛。自谓二八时，歌舞入汉宫，皇恩弄幸玉堂中。绿陌黄花催夜酒，锦衣罗袂逐春风。建章西宫焕若神，燕赵美女二千人。君王厌德不忘新，况群艳冶纷来陈。是时别君不再见，三十三春长信殿。长信重门昼掩关，清房晓帐幽且闲。绮窗虫网氛尘色，文轩莺对桃李颜。天王贵宫不贮老，浩然泪陨今来还。自怜转晚暮，试逐佳游芳草路。小腰丽女夺人奇，金鞍少年曾不顾。归来谁为夫，请谢西家妇，莫辞先醉解罗襦。
相和歌辞。明月照高楼:朗月何高高，楼中帘影寒。一妇独含叹，四坐谁成欢。时节屡已移，游旅杳不还。沧溟倘未涸，妾泪终不干。君若无定云，妾若不动山。云行出山易，山逐云去难。愿为边塞尘，因风委君颜。君颜良洗多，荡妾浊水间。
相和歌辞。长门怨:君王嫌妾妒，闭妾在长门。舞袖垂新宠，愁眉结旧恩。绿钱生履迹，红粉湿啼痕。羞被桃花笑，看春独不言。
相和歌辞。长门怨:春风日日闭长门，摇荡春心自梦魂。若遣花开只笑妾，不如桃李正无言。
相和歌辞。长门怨:日映宫墙柳色寒，笙歌遥指碧云端。珠铅滴尽无心语，强把花枝冷笑看。
相和歌辞。长门怨二首:闲把罗衣泣凤凰，先朝曾教舞霓裳。春来却羡庭花落，得逐晴风出禁墙。流水君恩共不回，杏花争忍扫成堆。残春未必多烟雨，泪滴闲阶长绿苔。
相和歌辞。班婕妤三首:玉窗萤影度，金殿人声绝。秋夜守罗帏，孤灯耿不灭。宫殿生秋草，君王恩幸疏。那堪闻凤吹，门外度金舆。怪来妆阁闭，朝下不相迎。总向春园里，花间语笑声。
相和歌辞。长信怨:飞燕倚身轻，争人巧笑名。生君弃妾意，增妾怨君情。日落昭阳殿，秋来长信城。寥寥金殿里，歌吹夜无声。
相和歌辞。蛾眉怨:君不见宜春苑中九华殿，飞阁连连直如发。白日全含朱鸟窗，流云半入苍龙阙。宫中彩女夜无事，学凤吹箫弄清越。珠帘北卷待凉风，绣户南开向明月。忽闻天子忆蛾眉，宝凤衔花揲两螭。传声走马开金屋，夹路鸣环上玉墀。长乐彤庭宴华寝，三千美人曳光锦。灯前含笑更罗衣，帐里承恩荐瑶枕。不意君心半路回，求仙别作望仙台。仓琅禁闼遥相忆，紫翠岩房昼不开。欲向人间种桃实，先从海底觅蓬莱。蓬莱可求不可上，孤舟缥缈知何往。黄金作盘铜作茎，晴天白露掌中擎。王母嫣然感君意，云车雨旆欲相迎。飞廉观前空怨慕，少君何事须相误。一朝埋没茂陵田，贱妾蛾眉不重顾。宫车晚出向南山，仙卫逶迤去不还。朝晡泣对麒麟树，树下苍苔日渐斑。人生百年夜将半，对酒长歌莫长叹。剩知白日不可思，一死一生何足算。
相和歌辞。宫怨:窗前好树名玫瑰，去年花落今年开。无情春色尚识返，君心忽断何时来。忆昔妆成候仙仗，宫琐玲珑日新上。拊心却笑西子颦，掩鼻谁忧郑姬谤。草染文章衣下履，花粘甲乙床前帐。三千玉貌休自夸，十二金钗独相向。盛衰倾夺欲何如，娇爱翻悲逐佞谀。重远岂能惭沼鹄，弃前方见泣船鱼。看笼不记熏龙脑，咏扇空曾秃鼠须。始意类萝新托柏，终伤如荠却甘荼。深院独开还独闭，鹦鹉惊飞苔覆地。满箱旧赐前日衣，渍枕新垂夜来泪。痕多开镜照还悲，绿髻青蛾尚未衰。莫道新缣长绝比，犹逢故剑会相追。
相和歌辞。宫怨:露湿晴花宫殿香，月明歌吹在昭阳。似将海水添宫漏，共滴长门一夜长。
相和歌辞。杂怨三首:夭桃花清晨，游女红粉新。夭桃花薄暮，游女红粉故。树有百年花，人无一定颜。花送人老尽，人悲花自闲。贫女镜不明，寒花日少容。暗蛩有虚织，短线无长缝。浪水不可照，狂夫不可从。浪水多散影，狂夫多异踪。持此一生薄，空成百恨浓。忆人莫至悲，至悲空自衰。寄人莫翦衣，翦衣未必归。朝为双蒂花，暮为四散飞。花落却绕树，游子不顾期。
相和歌辞。子夜春歌:春气满林香，春游不可忘。落花吹欲尽，垂柳折还长。桑女淮南曲，金鞍塞北装。行行小垂手，日暮渭川阳。
相和歌辞。懊恼曲:藕丝作线难胜针，蕊粉染黄那得深。玉白兰芳不相顾，倡楼一笑轻千金。莫言自古皆如此，健剑刜钟铅绕指。三秋庭绿尽迎霜，惟有荷花守红死。西江小吏朱斑轮，柳缕吐芽香玉春。两股金钗已相许，不令独作空城尘。悠悠楚水流如马，恨紫愁红满平野。野土千年怨不平，至今烧作鸯鸯瓦。
相和歌辞。堂堂:钱塘岸上春如织，淼淼寒潮带晴色。淮南游客马连嘶，碧草迷人归不得。风飘客意如吹烟，纤指殷勤伤雁弦。一曲堂堂红烛筵，金鲸泻酒如飞泉。
相和歌辞。神弦曲:西山日没东山昏，旋风吹马马踏云。画弦素管声浅繁，花裙綷縩步秋尘。桂叶刷风桂坠子，青狸哭血寒狐死。古壁彩虬金帖尾，雨工骑入秋潭水。百年老鸮成木魅，笑声碧火巢中起。
相和歌辞。乌夜啼:忽忽南飞返，危弦共怨凄。暗霜移树宿，残夜绕枝啼。咽绝声重叙，愔淫思乍迷。不妨还报喜，误使玉颜低。
相和歌辞。莫愁乐:侬居石城下，郎到石城游。自郎石城出，长在石城头。
相和歌辞。莫愁曲:草生陇坂下，鸦噪城堞头。何人此城里，城角栽石榴。青丝系五马，黄金络双牛。白鱼驾莲船，夜作十里游。归来无人识，暗上沉香楼。罗床倚瑶瑟，残月倾帘钩。今日槿花落，明朝梧树秋。若负平生意，何名作莫愁。
相和歌辞。贾客词:贾客无定游，所游惟利并。眩俗杂良苦，乘时知重轻。心计析秋毫，摇钩侔悬衡。锥刀既无弃，转化日已盈。邀福祷波神，施财游化城。妻约雕金钏，女垂贯珠缨。高赀比封君，奇货通幸卿。趋时鸷鸟思，藏镪盘龙形。大艑浮通川，高楼次旗亭。行止皆有乐，关梁似无征。农夫何为者，辛苦事寒耕。
相和歌辞。襄阳乐:大堤花月夜，长江春水流。东风正上信，春夜特来游。
相和歌辞。大堤行:大堤行乐处，车马相驰突。岁岁春草生，踏青二三月。王孙挟珠弹，游女矜罗袜。携手今莫同，江花为谁发。
相和歌辞。常林欢:宜城酒熟花覆桥，沙晴绿鸭鸣咬咬。秾桑绕舍麦如尾，幽轧鸣机双燕巢。马声特特荆门道，蛮水扬光色如草。锦荐金炉梦正长，东家呃喔鸡鸣早。
相和歌辞。采莲曲:若耶溪边采莲女，笑隔荷花共人语。日照新妆水底明，风飘香袖空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。
相和歌辞。采莲曲二首:弄舟去曷来南塘水，荷叶映身摘莲子。暑衣清净鸳鸯喜，作浪舞花惊不起。殷勤护惜纤纤指，水菱初熟多新刺。采莲去曷来水无风，莲潭如镜松如龙。夏衫短袖交斜红，艳歌笑斗新芙蓉，戏鱼住听莲花东。
相和歌辞。采莲曲:菱叶萦波荷飐风，荷花深处小船通。逢郎欲语低头笑，碧玉搔头落水中。
相和歌辞。采莲曲:越江女，越江莲，齐菡萏，双婵娟。嬉游向何处，采摘且同船。浩唱发容与，清波生漪涟。时逢岛屿泊，几共鸳鸯眠。襟袖既盈溢，馨香亦相传。薄暮归去来，苎罗生碧烟。
相和歌辞。凤笙曲:忆昔王子晋，凤笙游云空。挥手弄白日，安能恋青宫。岂无婵娟子，结念罗帐中。怜寿不贵色，身世两无穷。
相和歌辞。采菱曲:浊水菱叶肥，清水菱叶鲜。义不游浊水，志士多苦言。潮没具区薮，潦深云梦田。朝随北风去，暮逐南风还。浦口多渔家，相与邀我船。饭稻以终日，羹莼将永年。方冬水物穷，又欲休山樊。尽室相随从，所贵无忧患。
相和歌辞。采菱行:白马湖平秋日光，紫菱如锦彩鸾翔。荡舟游女满中央，采菱不顾马上郎。争多逐胜纷相向，时转兰桡破轻浪。长鬟弱袂动参差，钗影钏文浮荡漾。笑语哇咬顾晚晖，蓼花绿岸扣舷归。归来共到市桥步，野蔓系船萍满衣。家家竹楼临广陌，下有连樯多估客。携觞荐芰夜经过，醉踏大堤相应歌。屈平祠下沅江水，月照寒波白烟起。一曲南音此地闻，长安北望三千里。
相和歌辞。阳春曲:紫锦红囊香满风，金鸾玉轼摇丁冬。沙鸥白羽翦晴碧，野桃红艳烧春空。芳草绵延锁平地，垄蝶双双舞幽翠。凤叫龙吟白日长，落花声底仙娥醉。
相和歌辞。上云乐:金天之西，白日所没。康老胡雏，生彼月窟。巉岩仪容，戌削风骨。碧玉炅炅双目瞳，黄金拳拳两鬓红。华盖垂下睫，嵩岳临上唇。不睹谲诡貌，岂知造化神。大道是文康之严父，元气乃文康之老亲。抚顶弄盘古，推车转天轮。云见日月初生时，铸冶火精与水银。阳乌未出谷，顾兔半藏身。女娲戏黄土，团作愚下人。散在六合间，蒙蒙若沙尘。生死了不尽，谁明此胡是仙真。西海栽若木，东溟植扶桑。别来几多时，枝叶万里长。中国有七圣，半路颓鸿荒。陛下应运起，龙飞入咸阳。赤眉立盆子，白水兴汉光。叱咤四海动，洪涛为簸扬。举足蹋紫微，天关自开张。老胡感至德，东来进仙倡。五色师子，九苞凤凰。是老胡鸡犬，鸣舞飞帝乡。淋漓飒沓，进退成行。能胡歌，献汉酒，跪双膝，并两肘，散花指天举素手。拜龙颜，献圣寿，北斗戾，南山摧。天子九九八十一万岁，长倾万岁杯。
舞曲歌辞。拂舞辞:吴娥声绝天，空云闲裴回。门外满车马，亦须生绿苔。尊有乌程酒，劝君千万寿。全胜汉武锦楼上，晓望晴寒饮花露。东方日不破，天光无老时。丹成作蛇乘白雾，千年重化玉井龟。从蛇作龟二千载。吴堤绿草年年在。背有八卦称神仙，邪鳞顽甲滑腥涎。
舞曲歌辞。白纻辞:扬清歌，发皓齿，北方佳人东邻子。且吟白纻停渌水，长袖拂面为君起。寒云夜卷霜海空，胡风吹天飘塞鸿。玉颜满堂乐未终，馆娃日落歌吹朦。月寒江清夜沉沉，美人一笑千黄金，垂罗舞榖扬哀音。郢中白雪且莫吟，子夜吴歌动君心。动君心，冀君赏，愿作天池双鸳鸯，一朝飞去青云上。吴刀翦彩缝舞衣，明妆丽服夺春辉，扬眉转袖若雪飞。倾城独立世所稀，激楚结风醉忘归。高堂月落烛已微，玉钗挂缨君莫违。
舞曲歌辞。冬白纻歌:吴宫夜长宫漏款，帘幕四垂灯焰暖。西施自舞王自管，雪纻翻翻鹤翎散，促节牵繁舞腰懒。舞腰懒，王罢饮，盖覆西施凤花锦，身作匡床臂为枕。朝佩拟拟王晏寝，酒醒阍报门无事。子胥死后言为讳，近王之臣谕王意。共笑越王穷惴惴，夜夜抱冰寒不睡。
舞曲歌辞。屈柘词:杨柳萦桥绿，玫瑰拂地红。绣衫金騕袤，花髻玉珑璁。宿雨香潜润，春流水暗通。画楼初梦断，晴日照湘风。
琴曲歌辞。蔡氏五弄。游春曲二首:万树江边杏，新开一夜风。满园深浅色，照在绿波中。上苑何穷树，花开次第新。香车与丝骑，风静亦生尘。
琴曲歌辞。蔡氏五弄。游春辞二首:曲江丝柳变烟条，寒骨冰随暖气销。才见春光生绮陌，已闻清乐动云韶。经过柳陌与桃蹊，寻逐风光着处迷。鸟度时时冲絮起，花繁衮衮压枝低。
琴曲歌辞。蔡氏五弄。游春辞三首:晚游临碧殿，日上望春亭。芳树罗仙仗，晴山展翠屏。一夜好风吹，新花一万枝。风前调玉管，花下簇金羁。阊阖春风起，蓬莱雪水消。相将折杨柳，争取最长条。
琴曲歌辞。飞龙引二首:黄帝铸鼎于荆山，炼丹砂，丹砂成黄金。骑龙飞上太清家，云愁海思令人嗟。宫中彩女颜如花，飘然挥手凌紫霞。从风纵体登銮车。登銮车，侍轩辕，遨游青天中，其乐不可言。鼎湖流水清且闲，轩辕去时有弓剑。古人传道留其间，后宫婵娟多花颜。乘鸾飞烟亦不还，骑龙攀天造天关。造天关，闻天语，长云河车载玉女。载玉女，过紫皇，紫皇乃赐白兔所捣之药，后天而老凋三光。下视瑶池见王母，蛾眉萧飒如秋霜。
琴曲歌辞。乌夜啼引:秦乌啼哑哑，夜啼长安吏人家。吏人得罪囚在狱，倾家卖产将自赎。少妇起听夜啼乌，知是官家有赦书。下床心喜不重寐，未明上堂贺舅姑。少妇语啼乌，汝啼慎勿虚。借汝庭树作高巢，年年不令伤尔雏。
琴曲歌辞。风入松歌:西岭松声落日秋，千枝万叶风飕飗。美人援琴弄成曲，写得松间声断续。声断续，清我魂，流波坏陵安足论。美人夜坐月明里，含少商兮照清征。风何凄兮飘凤脊，搅寒松兮又夜起。夜未央，曲何长，金徽更促声泱泱。何人此时不得意，意苦弦悲闻客堂。
琴曲歌辞。绿竹引:青溪绿潭潭水侧，修竹婵娟同一色。徒生仙实凤不游，老死空山人讵识。妙年秉愿逃俗纷，归卧嵩丘弄白云。含情傲慰心目，何可一日无此君。
琴曲歌辞。飞鸢操:鸢飞杳杳青云里，鸢鸣萧萧风四起。旗尾飘扬势渐高，箭头砉划声相似。长空悠悠霁日悬，六翮不动凝飞烟。游鹍翔雁出其下，庆云清景相回旋。忽闻饥乌一噪聚，瞥下云中争腐鼠。腾音砺吻相喧呼，仰天大吓疑鸳雏。畏人避犬投高处，俯啄无声犹屡顾。青鸟自爱玉山禾，仙禽徒贵华亭露。朴木敕危巢向暮时，毰毸饱腹蹲枯枝。游童挟弹一麾肘，臆碎羽分人不悲。天生众禽各有类，威凤文章在仁义。鹰隼仪形蝼蚁心，虽能戾天何足贵。
杂曲歌辞。出门行二首:长河悠悠去无极，百龄同此可叹息。秋风白露沾人衣，壮心凋落夺颜色。少年出门将诉谁，川无梁兮路无岐。一闻陌上苦寒奏，使我伫立惊且悲。君今得意厌粱肉，岂复念我贫贱时。海风萧萧天雨霜，穷愁独坐夜何长。驱车旧忆太行险，始知游子悲故乡。美人相思隔天阙，长望云端不可越。手持琅玕欲有赠，爱而不见心断绝。南山峨峨白石烂，碧海之波浩漫漫。参辰出没不相待，我欲横天无羽翰。
杂曲歌辞。出门行:兄弟同出门，同行不同志。凄凄分岐路，各各营所为。兄上荆山巅，翻石辨虹气。弟沉沧海底，偷珠待龙睡。出门不数年，同归亦同遂。俱用私所珍，升沉自兹异。献珠龙王宫，值龙觅珠次。但喜复得珠，不求珠所自。酬客双龙女，授客六龙辔。遣充行雨神，雨泽随客意。雩夏钟鼓繁，艹宗秋玉帛积。彩色画廊庙，奴僮被珠翠。骥騄千万双，鸳鸯七十二。言者禾稼枯，无人敢轻议。其兄因献璞，再刖不履地。门户亲戚疏，匡床妻妾弃。铭心有所待，视足无所愧。持璞自枕头，泪痕双血渍。一朝龙醒寤，本问偷珠事。因知行雨偏，妻子五刑备。仁兄捧尸哭，势友掉头讳。丧车黔首葬，吊客青蝇至。楚有望气人，王前忽长跪。贺王得贵宝，不远王所莅。求之果如言，剖则浮云腻。白珩无颜色，垂棘有瑕累。在楚列地封，入赵连城贵。秦遣李斯书，书为传国瑞。秦亡汉魏传，传者得神器。卞和名永永，与宝不相坠。劝尔出门行，行难莫行易。易得还易失，难同亦难离。善贾识贪廉，良田无稙稚。磨剑莫磨锥，磨锥成小利。
杂曲歌辞。悲歌:悲来乎，悲来乎，主人有酒且莫斟，听我一曲悲来吟。悲来不吟还不笑，天下无人知我心。君有数斗酒，我有三尺琴。琴鸣酒乐两相得，一杯不啻千钧金。悲来乎，悲来乎，天虽长，地虽久，金玉满堂应不守。富贵百年能几何，死生一度人皆有。孤猿坐啼坟上月，且须一尽杯中酒。悲来乎，悲来乎，凤鸟不至河无图，微子去之箕子奴。汉帝不忆李将军，楚王放却屈大夫。悲来乎，悲来乎，秦家李斯早追悔，虚名拨向身之外。范子何曾爱五湖，功成名遂身自退。剑是一夫用，书能知姓名。惠施不肯干万乘，卜式未必穷一经。还须黑头取方伯，莫谩白首为儒生。
杂曲歌辞。悲哉行:孤儿去慈亲，远客丧主人。莫吟苦辛曲，谁忍闻可闻。可闻不可说，去去无期别。行人念前程，不待参辰没。朝亦常苦饥，暮亦常苦饥。飘飘万馀里，贫贱多是非。少年莫远游，远游多不归。
杂曲歌辞。妾薄命:薄命妇，良家子，无事从军去万里。汉家天子平四夷，护羌都尉裹尸归。念君此行为死别，对君裁缝泉下衣。与君一日为夫妇，千年万岁亦相守。君爱龙城征战功，妾愿青楼欢乐同。人生各各有所欲，讵得将心入君腹。
杂曲歌辞。白马篇:龙马花雪毛，金鞍五陵豪。秋霜切玉剑，落日明珠袍。斗鸡事万乘，轩盖一何高。弓摧宜山虎，手接泰山猱。酒后竞风彩，三杯弄宝刀。杀人如翦草，剧孟同游遨。发愤去函谷，从军向临洮。叱咤万战场，匈奴尽波涛。归来使酒气，未肯拜萧曹。羞入原宪室，荒径隐蓬蒿。
杂曲歌辞。神仙曲:碧峰海面藏灵书，上帝拣作神仙居。晴时笑语闻空虚，斗乘巨浪骑鲸鱼。春罗翦字邀王母，共宴红楼最深处。鹤羽冲风过海迟，不如却使青龙去。犹疑王母不相许，垂露娃鬟更传语。
杂曲歌辞。北风行:烛龙栖寒门，光曜犹旦开。日月照之何不及此，惟有北风怒号天上来。燕山雪花大如席，片片吹落轩辕台。幽州思妇十二月，停歌罢笑双蛾摧。倚门望行人，念君长城苦寒良可哀。别时提剑救边去，遗此虎文金髀钗。中有一双白羽箭，蜘蛛结网生尘埃。箭空在，人今战死不复回。不忍见此物，焚之已成灰。黄河捧土尚可塞，北风雨雪恨难裁。
杂曲歌辞。春日行:深宫高楼入紫清，金作蛟龙盘绣楹。佳人当窗弄白日，弦将手语弹鸣筝。春风吹落君王耳，此曲乃是升天行。因出天池泛蓬瀛，楼船蹙沓波浪惊。三千双蛾献歌笑，挝钟考鼓宫殿倾，万姓聚舞歌太平。我无为，人自宁。三十六帝欲相迎，仙人飘翩下云軿。帝不去，留镐京。安能为轩辕，独往入窅冥。小臣拜献南山寿，陛下万古垂鸿名。
杂曲歌辞。前有一尊酒行二首:春风东来忽相过，金尊绿酒生微波。落花纷纷稍觉多，美人欲醉朱颜酡。青轩桃李能几何，流光欺人忽蹉跎。君起舞，日西夕，当年意气不肯倾，白发如丝叹何益。琴奏龙门之绿桐，玉壶美酒清若空。催弦拂柱与君饮，看朱成碧颜始红。胡姬貌如花，当炉笑春风。笑春风，舞罗衣，君今不醉欲安归。
杂曲歌辞。缓歌行:小来托身攀贵游，倾财破产无所忧。暮拟经过石渠署，朝将出入铜龙楼。结交杜陵轻薄子，谓言可生复可死。一沉一浮会有时，弃我翻然如脱屣。男儿立身须自强，十五闭户颍水阳。业就功成见明主，击钟鼎食坐华堂。二八蛾眉梳堕马，美酒清歌曲房下。文昌宫中赐锦衣，长安陌上退朝归。五侯宾从莫敢视，三省官僚揖者稀。早知今日读书是，悔作从来任侠非。
杂曲歌辞。结客少年场行:韩魏多奇节，倜傥遗名利。共矜然诺心，各负纵横志。结友一言重，相思千里至。绿沈明月弦，金络浮云辔。吹箫入吴市，击筑游燕肆。寻源博望侯，结客远相求。少年重一顾，长驱背陇头。焰焰霜戈动，耿耿剑虹浮。天山冬夏雪，交河南北流。云起龙沙暗，木落雁行秋。轻生殉知己，非是为身谋。
杂曲歌辞。结客少年场行:长安重游侠，洛阳富才雄。玉剑浮云骑，金鞍明月弓。斗鸡过渭北，走马向关东。孙宾遥见待，郭解暗相通。不受千金爵，谁论万里功。将军下天上，虏骑入云中。烽火夜似月，兵气晓成虹。横行徇知己，负羽远从戎。龙旌昏朔雾，鸟阵卷寒风。追奔瀚海咽，战罢阴山空。归来谢天子，何如马上翁。
杂曲歌辞。结客少年场行:紫燕黄金瞳，啾啾摇绿鬃。平明相驰逐，结客洛门东。少年学剑术，凌轹白猿公。珠袍曳锦带，匕首插吴鸿。由来万夫勇，挟此生雄风。托交从剧孟，买醉入新丰。笑尽一杯酒，杀人都市中。羞道易水寒，从令日贯虹。燕丹事不立，虚没秦帝宫。舞阳死灰人，安可与成功。
杂曲歌辞。少年子:少年飞翠盖，上路动金镳。始酌文君酒，新吹弄玉箫。少年不欢乐，何以尽芳朝。千金笑里面，一搦抱中腰。挂冠岂惮宿，迎拜不胜娇。寄语少年子，无辞归路遥。
杂曲歌辞。少年乐:芳草落花如锦地，二十长游醉乡里。红缨不重白马骄，垂柳金丝香拂水。吴娥未笑花不开，绿鬓耸堕兰云起。陆郎倚醉牵罗袂，夺得宝钗金翡翠。
杂曲歌辞。少年乐:二十便封侯，名居第一流。绿鬟深小院，清管下高楼。醉把金船掷，闲敲玉镫游。带盘红鼹鼠，袍砑紫犀牛。锦袋归调箭，罗鞋起拨球。眼前长贵盛，那信世间愁。
杂曲歌辞。少年行三首:击筑饮美酒，剑歌易水湄。经过燕太子，结托并州儿。少年负壮气，奋烈自有时。因声鲁句践，争情勿相欺。五陵年少金市东，银鞍白马度春风。落花踏尽游何处，笑入胡姬酒肆中。君不见淮南少年游侠客，白日球猎夜拥掷。呼卢百万终不惜，报仇千里如咫尺。少年游侠好经过，浑身装束皆绮罗。兰蕙相随喧妓女，风光去处满笙歌。骄矜自言不可有，侠士堂中养来久。好鞍好马乞与人，十千五千旋沽酒。赤心用尽为知己，黄金不惜栽桃李。桃李栽来几度春，一回花落一回新。府县尽为门下客，王侯皆是平交人。男儿百年且乐命，何须徇书受贫病。男儿百年且荣身，何须徇节甘风尘。衣冠半是征战士，穷儒浪作林泉民。遮莫枝根长百丈，不如当代多还往。遮莫姻亲连帝城，不如当身自簪缨。看取富贵眼前者，何用悠悠身后名。
杂曲歌辞。少年行四首:新丰美酒斗十千，咸阳游侠多少年。相逢意气为君饮，系马高楼垂柳边。汉家君臣欢宴终，高议云台论战功。天子临轩赐侯印，将军佩出明光宫。出身仕汉羽林郎，初随骠骑战渔阳。孰知不向边庭苦，纵死犹闻侠骨香。一身能臂两雕弧，虏骑千群只似无。偏坐金鞍调白羽，纷纷射杀五单于。
杂曲歌辞。少年行三首:十八羽林郎，戎衣事汉王。臂鹰金殿侧，挟弹玉舆旁。驰道春风起，陪游出建章。侍猎长杨下，承恩更射飞。尘生马影灭，箭落雁行稀。薄暮归随仗，联翩入琐闱。玉剑膝边横，金杯马上倾。朝游茂陵道，暮宿凤凰城。豪吏多猜忌，无劳问姓名。
杂曲歌辞。少年行二首:官为骏马监，职帅羽林儿。两绶藏不见，落花何处期。猎敲白玉镫，怒袖紫金锤。田窦长留醉，苏辛曲护岐。豪持出塞节，笑别远山眉。捷报云台贺，公卿拜寿卮。连环羁玉声光碎，绿锦蔽泥虬卷高。春风细雨走马去，珠落璀璀白罽袍。
杂曲歌辞。少年行三首:莫笑田家老瓦盆，自从盛酒长儿孙。倾银注瓦惊人眼，共醉终同卧竹根。巢燕养雏浑去尽，红花结子已无多。黄衫年少来宜数，不见堂前东逝波。马上谁家白面郎，临阶下马坐人床。不通姓字粗豪甚，指点银瓶索酒尝。
杂曲歌辞。汉宫少年行:君不见上宫警夜营八屯，冬冬街鼓朝朱轩。玉阶霜仗拥未合，少年排入铜龙门。暗闻弦管九天上，宫漏沉沉清吹繁。才明走马绝驰道，呼鹰挟弹通缭垣。玉笼金琐养黄口，探雏取卵伴王孙。分曹六博快一掷，迎欢先意笑语喧。巧为柔媚学优孟，儒衣嬉戏冠沐猿。晚来香街经柳市，行过倡市宿桃根。相逢杯酒一言失，回朱点白闻至尊。金张许史伺颜色，王侯将相莫敢论。岂知人事无定势，朝欢暮戚如掌翻。椒房宠移子爱夺，一夕秋风生戾园。徒用黄金将买赋，宁知白玉暗成痕。持杯收水水已覆，徙薪避火火更燔。欲求四老张丞相，南山如天不可上。
杂曲歌辞。长安少年行十首:金紫少年郎，绕街鞍马光。身从左中尉，官属右春坊。刬戴扬州帽，重熏异国香。垂鞭踏青草，来去杏园芳。追逐轻薄伴，闲游不着绯。长拢出猎马，数换打球衣。晓日寻花去，春风带酒归。青楼无昼夜，歌舞歇时稀。日高春睡足，帖马赏年华。倒插银鱼袋，行随金犊车。还携新市酒，远醉曲江花。几度归侵黑，金吾送到家。好胜耽长行，天明烛满楼。留人看独脚，赌马换偏头。乐奏曾无歇，杯巡不暂休。时时遥冷笑，怪客有春愁。遨游携艳妓，装束似男儿。杯酒逢花住，笙歌簇马吹。莺声催曲急，春色讶归迟。不以闻街鼓，华筵待月移。赏春惟逐胜，大宅可曾归。不乐还逃席，多狂惯衩衣。歌人踏月起，语燕卷帘飞。好妇惟相妒，倡楼不醉稀。戟门连日闭，苦饮惜残春。开琐通新客，教姬屈醉人。请歌牵白马，自舞踏红茵。时辈皆相许，平生不负身。新年高殿上，始见有光辉。玉雁排方带，金鹅立仗衣。酒深和碗赐，马疾打珂飞。朝下人争看，香街意气归。游市慵骑马，随姬入坐车。楼边听歌吹，帘外市钗花。乐眼从人闹，归心畏日斜。苍头来去报，饮伴到倡家。小妇教鹦鹉，头边唤醉醒。犬娇眠玉簟，鹰掣撼金铃。碧地攒花障，红泥待客亭。虽然长按曲，不饮不曾听。
杂曲歌辞。渭城少年行:洛阳二月梨花飞，秦地行人春忆归。扬鞭走马城南陌，朝逢驿使秦川客。驿使前日发章台，传道长安春早来。棠梨宫中燕初至，葡萄馆里花正开。念此使人归更早，三月便达长安道。长安道上春可怜，摇风荡日曲河边。万户楼台临渭水，五陵花柳满秦川。秦川寒食盛繁华，游子春来喜见花。斗鸡下杜尘初合，走马章台日半斜。章台帝城称贵里，青楼日晚歌钟起。贵里豪家白马骄，五陵年少不相饶。双双挟弹来金市，两两鸣鞭上渭桥。渭城桥头酒新熟，金鞍白马谁家宿。可怜锦瑟筝琵琶，玉台清酒就君家。小妇春来不解羞，娇歌一曲杨柳花。
杂曲歌辞。邯郸少年行:邯郸城南游侠子，自矜生长邯郸里。千场纵博家仍富，几度报仇身不死。宅中歌笑日纷纷，门外车马如云屯。未知肝胆向谁是，令人却忆平原君。君不见今人交态薄，黄金用尽还疏索。以兹感激辞旧游，更于时事无所求。且与少年饮美酒，往来射猎西山头。
杂曲歌辞。轻薄篇:豪不必驰千骑，雄不在垂双鞬。天生俊气自相逐，出与雕鹗同飞翻。朝行九衢不得意，下鞭走马城西原。忽闻燕雁一声去，回鞭挟弹平陵园。归来青楼曲未半，美人玉色当金尊。淮阴少年不相下，酒酣半笑倚市门。安知我有不平色，白日欲顾红尘昏。死生容易如反掌，得意失意由一言。少年但饮莫相问，此中报仇亦报恩。
杂曲歌辞。游侠篇:少年负胆气，好勇复知机。仗剑出门去，孤城逢合围。杀人辽水上，走马渔阳归。错落金锁甲，蒙茸貂鼠衣。还家行且猎，弓矢速如飞。地迥鹰犬疾，草深狐兔肥。腰间悬两绶，转眄生光辉。顾谓今日战，何如随建威。
杂曲歌辞。游侠行:壮士性刚决，火中见石裂。杀人不回头，轻生如暂别。岂知眼有泪，肯白头上发。平生无恩酬，剑闲一百月。
杂曲歌辞。行行游且猎篇:边城儿，生年不读一字书，但知游猎夸轻趫。胡马秋肥宜白草，骑来蹑影何矜骄。金鞭拂云挥鸣鞘，半酣呼鹰出远郊。弓弯满月不虚发，双鸧迸落连飞骨孝。海边观者皆辟易，猛气英风振沙碛。儒生不及游侠人，白首下帷复何益。
杂曲歌辞。游子吟:慈母手中线，游子身上衣。临行密密缝，意恐迟迟归。谁言寸草心，报得三春晖。
杂曲歌辞。游子吟:故枥思疲马，故巢思迷禽。浮云蔽我乡，踯躅游子吟。游子悲久滞，浮云郁东岑。客堂无丝桐，落叶如秋霖。艰哉远游子，所以悲滞淫。一为浮云词，愤塞谁能禁。驰晖百年内，惟愿展所钦。胡为不归欤，坐使年病侵。未老霜绕鬓，非狂火烧心。太行何艰哉，北斗不可斟。夜晴星河出，耿耿辰与参。佳人夐青天，尺素重于金。泬寥群动异，眇默诸境森。苔衣上闲阶，蜻蛚催寒砧。立身计几误，道险无容针。三年不还家，万里遗锦衾。梦魂无重阻，离忧因古今。胡为不归欤，孤负丘中琴。腰下是何物，牵缠旷登寻。朝与名山期，夕宿楚水阴。楚水殊演漾，名山杳岖嵚。客从洞庭来，婉娈潇湘深。橘柚在南国，鸿雁遗秋音。下有碧草洲，上有青橘林。引烛窥洞穴，凌波睥天琛。蒲荷影参差，凫鹤雏淋涔。浩歌惜芳杜，散发轻华簪。胡为不归欤，泪下沾衣襟。鸢飞戾霄汉，蝼蚁制鳝鲟。赫赫大圣朝，日月光照临。圣主虽启迪，奇人分堙沉。层城发云韶，玉府锵球琳。鹿鸣志丰草，况复虞人箴。
杂曲歌辞。游子吟:女羞夫婿荡，客耻主人贱。遭遇同众流，低回愧相见。君非青铜镜，何事空照面。莫以衣上尘，不谓心如练。人生当荣盛，待士勿言倦。君看白日驰，何异弦上箭。
杂曲歌辞。鸣雁行:七月朔方雁心苦，联影翻空落南土。八月江南阴复晴，浮云绕天难夜行。羽翼劳痛心虚惊，一声相呼百处鸣。楚童夜宿烟波侧，沙上布罗连草色。月暗风悲欲下天，不知何处容栖息。楚童胡为伤我神，尔不曾作远行人。江南羽族本不少，宁得网罗此客鸟。
杂曲歌辞。车遥遥:路喜到江尽，江上又通舟。舟车两无阻，何处不得游。丈夫四方志，女子安可留。郎自别日言，无令生远愁。旅雁忽叫月，断猿寒啼秋。此夕梦君梦，君在百城楼。寄泪无因波，寄恨无因辀。愿为驭者手，与郎回马头。
杂曲歌辞。车遥遥:征人遥遥出古城，双轮齐动驷马鸣。山川无处无归路，念君长作万里行。野田人稀秋草绿，日暮放马车中宿。惊鹿游兔在我傍，独唱乡歌对僮仆。君家大宅凤城隅，年年道上随行车。愿为玉銮系华轼，终日有声在君侧。门前旧辙久已平，无由复得君消息。
杂曲歌辞。长相思:九月西风兴，月冷霜华凝。思君秋夜长，一夜魂九升。二月东风来，草坼花心开。思君春日迟，一日肠九回。妾住洛桥北，君住洛桥南。十五即相识，今年二十三。有如女萝草，生在松之侧。蔓短枝苦高，萦回上不得。人言人有愿，愿至天必成。愿作远方兽，步步比肩行。愿作深山木，枝枝连理生。
杂曲歌辞。行路难:君不见长安城北渭桥边，枯木横槎卧古田。昔日含红复含紫，常时留雾亦留烟。春景春风花似雪，香车玉舆恒阗咽。若个游人不竞攀，若个倡家不来折。倡家宝袜蛟龙帔，公子银鞍千万骑。黄莺一向花娇春，两两三三将子戏。千尺长条百尺枝，丹桂青榆相蔽亏。珊瑚叶上鸳鸯鸟，凤凰巢里雏鹓儿。巢倾枝折凤归去，条枯叶落狂风吹。一朝零落无人问，万古摧残君讵知。人生贵贱无终始，倏忽须臾难久恃。谁家能驻西山日，谁家能堰东流水。汉家陵树满秦川，行来行去尽哀怜。自昔公卿二千石，咸拟荣华一万年。不见朱唇将白貌，惟闻素棘与黄泉。金貂有时须换酒，玉麈但摇莫计钱。寄言坐客神仙署，一生一死交情处。苍龙阙下君不来，白鹤山前我应去。云间海上邈难期，赤心会合在何时。但愿尧年一百万，长作巢由也不辞。
杂曲歌辞。行路难五首:君不见岩下井，百尺不及泉。君不见山上蒿，数寸凌云烟。人生相命亦如此，何苦太息自忧煎。但愿亲友长含笑，相逢莫吝杖头钱。寒夜邀欢须秉烛，岂得空思花柳年。君不见门前柳，荣曜暂时萧索久。君不见陌上花，狂风吹去落谁家。谁家思妇见之叹，蓬首不梳心历乱。盛年夫婿长别离，岁暮相逢色凋换。君不见荒树枝，春花落尽蜂不窥。君不见梁上泥，秋风始高燕不栖。荡子从军事征战，蛾眉婵娟空守闺。独宿自然堪下泪，况复时闻乌夜啼。君不见云间月，暂盈还复缺。君不见林下风，声远意难穷。亲故平生欲聚散，欢娱未尽尊酒空。自叹青青陵上柏，岁寒能与几人同。君不见东流水，一去无穷已。君不见西郊云，日夕空氛氲。群雁裴回不能去，一雁悲鸣复失群。人生结交在终始，莫为升沉中路分。
杂曲歌辞。行路难:君不见建章宫中金明枝，万万长条拂地垂。二月三月花如霰，九重幽深君不见。艳彩朝含四宝宫，香风吹入朝云殿。汉家宫女春未阑，爱此芳香朝暮看。看去看来心不忘，攀折将安镜台上。双双素手剪不成，两两红妆笑相向。建章昨夜起春风，一花飞落长信宫。长信丽人见花泣，忆此珍树何嗟及。我昔初在昭阳时，朝折暮折登玉墀。只言岁岁长相对，不寤今朝遥相思。
杂曲歌辞。行路难三首:金尊清酒斗十千，玉盘珍羞直万钱。停杯投箸不能食，拔剑四顾心茫然。欲渡黄河冰塞川，将登太行雪暗天。闲来垂钓坐溪上，忽复乘舟梦日边。行路难，行路难，多岐路，今安在。长风破浪会有时，直挂云帆济沧海。大道如青天，我独不得出。羞逐长安社中儿，赤鸡白狗赌梨栗。弹剑作歌奏苦声，曳裾王门不称情。淮阴市井笑韩信，汉朝公卿忌贾生。君不见昔时燕家重郭隗，拥慧折腰无嫌猜。剧辛乐毅感恩分，输肝剖胆效英才。昭王白骨萦蔓草，谁人更扫黄金台。行路难，归去来。有耳莫洗颍川水，有口莫食首阳蕨。含光混世贵无名。何用孤高比云月。吾观自古贤达人，功成不退皆殒身。子胥既弃吴江上，屈原终投湘水滨。陆机才多岂自保，李斯税驾苦不早。华亭鹤唳讵可闻，上蔡苍鹰何足道。君不见吴中张翰称达士，秋风忽忆江东行。且乐生前一杯酒，何须身后千载名。
杂曲歌辞。行路难三首:君不见古来烧水银，变作北邙山上尘。藕丝挂身在虚空，欲落不落愁杀人。睢水英雄多血刃，建章宫阙成灰烬。淮王身死桂枝折，徐氏一去音书绝。行路难，行路难，生死皆由天。秦皇汉武遭下脱，汝独何人学神仙。君不见担雪塞井徒用力，炊砂作饭岂堪吃。一生肝胆向人尽，相识不如不相识。冬青树上挂凌霄，岁晏花凋树不凋。凡物各自有根本，种禾终不生豆苗。行路难，行路难，何处是平道。中心无事当富贵，今日觉君颜色好。君不见少年头上如云发，少壮如云老如雪。岂知灌顶有醍醐，能使清凉头不热。吕梁之水挂飞流，鼋鼍蛟蜃不敢游。少年恃险若平地，独倚长剑凌清秋。行路难，行路难，昔少年，今已老。前朝竹帛事皆空，日暮牛羊古城草。
杂曲歌辞。行路难二首:君不见富家翁，昔时贫贱谁比数。一朝金多结豪贵，万事胜人健如虎。子孙成长满眼前，妻能管弦妾能舞。自矜一朝忽如此，却笑傍人独悲苦。东邻少年安所如，席门穷巷出无车。有才不肯学干谒，何用年年空读书。长安少年不少钱，能骑骏马鸣金鞭。五侯相逢大道边，美人弦管争留连。黄金如斗不敢惜，片言如山莫弃捐。安知憔悴读书者，暮宿虚台私自怜。
杂曲歌辞。行路难三首:君不见夸父逐日窥虞渊，跳踉北海超昆仑。披霄决汉出沆漭，瞥裂左右遗星辰。须臾力尽道渴死，狐鼠蜂蚁争噬吞。北方立争人长九寸，开口抵掌更笑喧。啾啾饮食滴与粒，生死亦足终天年。睢盱大志少成遂，坐使儿女相悲怜。虞衡斤斧罗千山，工命采斫栈与椽。深林土翦十取一，百牛连鞅摧双辕。万围千寻妨道路，东西蹶倒山火焚。遗馀毫末不见保，躝跞磵壑何当存。群材未成质已夭，突兀硣豁空岩峦。柏梁天灾武库火，匠石狼顾相愁冤。君不见南山栋梁益稀少，爱材养育谁复论。飞雪断道冰成梁，侯家炽炭雕玉房。蟠龙吐耀虎喙张，熊蹲豹掷争低昂。攒峦业崿射朱光，丹霞翠雾飘奇香。美人四向回明珰，雪山冰谷晞太阳。星躔奔走不得止，奄忽双燕栖虹梁。风台露榭生光饰，死灰弃置参与商。盛时一去贵反贱，桃笙葵扇安可常。
杂曲歌辞。古别离:白水东悠悠，中有西行舟。舟行有返棹，水去无还流。奈何生别者，戚戚怀远游。远游谁当惜，所悲会难收。自君间芳屣，青阳四五遒。皓月掩兰室，光风虚蕙楼。相思无明晦，长叹累冬秋。离居分迟暮，驾高何淹留。
杂曲歌辞。古别离二首:入室少情意，出门多路岐。黄鹤有归日，荡子无还时。人谁无分命，妾身何太奇。君为东南风，妾作西北枝。青楼邻里妇，终年画长眉。自倚对良匹，笑妾空罗帏。郎本东家儿，妾本西家女。对门中道间，终谓无离阻。岂知中道间，遣作空闺主。自是爱封侯，非关备胡虏。知子去从军，何处无良人。
杂曲歌辞。古别离二首:水国叶黄时，洞庭霜落夜。行舟闻商估，宿在枫林下。此地送君还，茫茫似梦间。后期知几日，前路转多山。巫峡通湘浦，迢迢隔云雨。天晴见海樯，月落闻津鼓。人老自多愁，水深难急流。清宵歌一曲，白首对汀洲。与君桂阳别，令君岳阳待。后事忽差池，前期日空在。木落雁嗷嗷，洞庭波浪高。远山云似盖，极浦树如毫。朝发能几里，暮来风又起。如何两处愁，皆在孤舟里。昨夜天月明，长川寒且清。菊花开欲尽，荠菜拍来生。下江帆势速，五两遥相逐。欲问去时人，知投何处宿。空令猿啸时，泣对湘潭竹。
杂曲歌辞。古别离:欲别牵郎衣，问郎游何处。不恨归日迟，莫向临邛去。
杂曲歌辞。古离别:晴烟漠漠柳毵毵，不那离情酒半酣。更把马鞭云外指，断肠春色在江南。
杂曲歌辞。别离曲:丈夫非无泪，不洒离别间。仗剑对尊酒，耻为游子颜。蝮蛇一螫手，壮士疾解腕。所思在功名，离别何足叹。
杂曲歌辞。长干行二首:妾发初覆额，折花门前剧。郎骑竹马来，绕床弄青梅。同居长干里，两小无嫌猜。十四为君妇，羞颜尚不开。低头向暗壁，千唤不一回。十五始展眉，愿同尘与灰。常存抱柱信，岂上望夫台。十六君远行，瞿塘滟预堆。五月不可触，猿鸣天上哀。门前迟行迹，一一生绿苔。苔深不能扫，落叶秋风早。八月蝴蝶来，双飞西园草。感此伤妾心，坐愁红颜老。早晚下三巴，预将书报家。相迎不道远，直至长风沙。忆妾深闺里，烟尘不曾识。嫁与长干人，沙头候风色。五月南风兴，思君在巴陵。八月西风起，想君发扬子。去来悲如何，见少别离多。湘潭几日到，妾梦越风波。昨夜狂风度，吹折江头树。淼淼暗无边，行人在何处。北客真王公，朱衣满江中。日暮来投宿，数朝不肯东。好乘浮云骢，佳期兰渚东。鸳鸯绿浦上，翡翠锦屏中。自怜十五馀，颜色桃李红。那作商人妇，愁水复愁风。
杂曲歌辞。长干行:婿贫如珠玉，婿富如埃尘。贫时不忘旧，富贵多宠新。妾本富家女，与君为偶匹。惠好一何深，中门不曾出。妾有绣衣裳，葳蕤金缕光。念君贫且贱，易此从远方。远方三千里，发去悔不已。日暮情更来，空望去时水。孟夏麦始秀，江上多南风。商贾归欲尽，君今尚巴东。巴东有巫山，窈窕神女颜。常恐游此山，果然不知还。
杂曲歌辞。饮酒乐:日月似有事，一夜行一周。草木犹须老，人生得无愁。一饮解百结，再饮破百忧。白发欺贫贱，不入醉人头。我愿东海水，尽向杯中流。安得阮步兵，同入醉乡游。
杂曲歌辞。王孙游:自与王孙别，频看黄鸟飞。应由春草误，着处不成归。
杂曲歌辞。无愁果有愁曲:东有青龙西白虎，中含福皇包世度。玉壶渭水笑清潭，凿天不到牵牛处。骐驎踏云天马狞，牛山撼碎珊瑚声。秋娥点滴不成泪，十二玉楼无故钉。推烟唾月抛千里，十番红桐一行死。白杨别屋鬼迷人，空留暗记如蚕纸。日暮向风牵短丝，血凝血散今谁是。
杂曲歌辞。夜坐吟:踏踏马头谁见过，眼看北斗直天河。西风罗幕生翠波，铅华笑妾颦青蛾。为君起唱长相思。帘外严霜皆倒飞，明星烂烂东方陲。红霞稍出东南涯，陆郎去矣乘斑骓。
杂曲歌辞。定情篇:共君结新婚，岁寒心未卜。相与游春园，各随情所逐。君念菖蒲花，妾感苦寒竹。菖花多艳姿，寒竹有贞叶。此时妾比君，君心不如妾。簪玉步河堤，妖韶援绿蕺。凫雁将子游，莺燕从双栖。君念春光好，妾向春光啼。君时不得意，妾弃还金闺。结言本同心，悲欢何未齐。怨咽前致辞，愿得中所悲。人间丈夫易，世路妇难为。始经天月照，终若流星驰。长信佳丽人，失意非蛾眉。庐江小吏妇，非关织作迟。本愿长相对，今已长相思。复有游宦子，结援从梁陈。燕居崇三朝，去来历九春。誓心接终始，蚕桑奉所亲。归愿未克从，黄金赠路人。洁妇怀明义，从泛河之津。于今千万年，谁当问水滨。更忆倡家楼，夫婿事封侯。去时思灼灼，去罢心悠悠。不怜妾岁晏，千载陇西头。以兹常惕惕，百虑恒盈积。由来共结缡，几人同匪石。故岁雕梁燕，双去今来只。今日玉庭梅，朝红暮成碧。碧荣始芬敷，黄叶已淅沥。何用念芳春，芳春有流易。何用重欢娱，欢娱俄戚戚。家本巫山阳，归去路何长。叙言情未尽，采菉已盈筐。桑榆日映物，草色盈高冈。下有碧流水，上有丹桂香。桂枝不须折，碧流清且洁。赠君比芳菲，受惠常不灭。赠君泪潺湲，相思无断绝。妾有秦家镜，宝匣装珠玑。鉴来年二八，不记易阴晖。妾无光寂寂，委照影依依。今日持为赠，相识莫相违。
杂曲歌辞。春江曲二首:家寄征江岸，征人几岁游。不知潮水信，每日到沙头。乘晓南湖去，参差迭浪横。前洲在何处，雾里雁嘤嘤。
杂曲歌辞。春游吟:初春遍芳甸，千里霭盈瞩。美人摘新英，步步玩春绿。所思杳何处，宛在吴江曲。可怜不得共芳菲，日暮归来泪满衣。
杂曲歌辞。春游乐:一年三百六十日，赏心那似春中物。草迷曲坞花满园，东家少年西家出。
杂曲歌辞。春游乐二首:游童苏合带，倡女蒲葵扇。初日映城时，相思忽相见。褰裳踏露草，理鬓回花面。薄暮不同归，留情此芳甸。柘弹连钱马，银钩妥堕鬟。采桑春陌上，踏草夕阳间。意合辞先露，心诚貌却闲。明朝若相忆，云雨出巫山。
杂曲歌辞。春游曲三首:烟柳飞轻絮，风榆落小钱。蒙蒙百花里，罗绮竞秋千。骋望登香阁，争高下砌台。林间踏青去，席上意钱来。行乐三春节，林花百和香。当年重意气，先占斗鸡场。
杂曲歌辞。乐府:暖谷春光至，宸游近甸荣。云随天仗转，风入御帘轻。翠盖浮佳气，朱楼倚太清。朝臣冠剑退，宫女管弦迎。细草承雕辇，繁花入幔城。文房开圣藻，武卫宿天营。玉醴随觞至，铜壶逐漏行。五星含土德，万姓彻中声。亲祀先崇典，躬推示劝耕。国风新正乐，农器近消兵。道德关河固，刑章日月明。野人同鸟兽，率舞感升平。
杂曲歌辞。昔昔盐。恒敛千金笑:玉颜恒自敛，羞出镜台前。早惑阳城客，今悲华锦筵。从军人更远，投喜鹊空传。夫婿交河北，迢迢路几千。
杂曲歌辞。伊川歌第二:彤闱晓辟万鞍回，玉辂春游薄晚开。渭北清光摇草树，州南嘉景入楼台。
杂曲歌辞。伊川歌第四:千里东归客，无心忆旧游。挂帆游白水，高枕到青州。
杂曲歌辞。入破第一:千门今夜晓初晴，万里天河彻帝京。璨璨繁星驾秋色，棱棱霜气韵钟声。
杂曲歌辞。入破第五:君住孤山下，烟深夜径长。辕门渡绿水，游苑绕垂杨。
杂曲歌辞。陆州歌第一:分野中峰变，阴晴众壑殊。欲投人处宿，隔浦问樵夫。
杂曲歌辞。陆州歌第二:共得烟霞径，东归山水游。萧萧望林夜，寂寂坐中秋。
杂曲歌辞。叹疆场:闻道行人至，妆梳对镜台。泪痕犹尚在，笑靥自然开。
杂曲歌辞。急乐世:正抽碧线绣红罗，忽听黄莺敛翠蛾。秋思冬愁春恨望，大都不得意时多。
杂曲歌辞。清平调:云想衣裳花想容，春风拂槛露华浓。若非群玉山头见，会向瑶台月下逢。一枝红艳露凝香，云雨巫山枉断肠。借问汉宫谁得似，可怜飞燕倚新妆。名花倾国两相欢，长得君王带笑看。解释春风无限恨，沉香亭北倚阑干。
杂曲歌辞。火凤辞:歌声扇里出，妆影扇中轻。未能令掩笑，何处欲鄣声。知音自不惑，得念是分明。莫见双嚬敛，疑人含笑情。佳人靓晚妆，清唱动兰房。影入含风扇，声飞照日梁。娇嚬眉际敛，逸韵口中香。自有横陈分，应怜秋夜长。
杂曲歌辞。热戏乐:热戏争心剧火烧，铜槌暗执不相饶。上皇失喜宁王笑，百尺幢竿果动摇。
杂曲歌辞。春莺啭:兴庆池南柳未开，太真先把一枝梅。内人已唱春莺啭，花下亻差亻差软舞来。
杂曲歌辞。达摩支:捣麝成尘香不灭，拗莲作寸丝难绝。红泪文姬洛水春，白头苏武天山雪。君不见无愁高纬花漫漫，漳浦宴馀清露寒。一旦臣僚共囚虏，欲吹羌管先汍澜。旧臣头鬓霜华早，可惜雄心醉中老。万古春归梦不归，邺城风雨连天草。
杂曲歌辞。竹枝:白帝城头春草生，白盐山下蜀江清。南人上来歌一曲，北人莫上动乡情。山桃红花满上头，蜀江春水拍江流。花红易衰似郎意，水流无限似侬愁。江上朱楼新雨晴，瀼西春水縠文生。桥东桥西好杨柳，人来人去唱歌行。日出三竿春雾消，江头蜀客驻兰桡。凭寄狂夫书一纸，住在成都万里桥。两岸山花似雪开，家家春酒满银杯。昭君坊中多女伴，永安宫外踏青来。瞿塘嘈嘈十二滩，此中道路古来难。长恨人心不如水，等闲平地起波澜。巫峡苍苍烟雨时，清猿啼在最高枝。个里愁人肠自断，由来不是此声悲。城西门前滟滪堆，年年波浪不能摧。懊恼人心不如石，少时东去复西来。山上层层桃李花，云间烟火是人家。银钏金钗来负水，长刀短笠去烧畬。杨柳青青江水平，闻郎江上唱歌声。东边日出西边雨，道是无情还有情。楚水巴山江雨多，巴人能唱本乡歌。今朝北客思归去，回入纥那披绿罗。
杂曲歌辞。竹枝:瞿塘峡口冷烟低，白帝城头月向西。唱到竹枝声咽处，寒猿晴鸟一时啼。竹枝苦怨怨何人，夜静山空歇又闻。蛮儿巴女齐声唱，愁杀江楼病使君。巴东船舫上巴西，波面风生雨脚齐。水蓼冷花红蔟蔟，江蓠湿叶碧萋萋。江畔谁人唱竹枝，前声断咽后声迟。怪来调苦缘词苦，多是通州司马诗。
杂曲歌辞。杨柳枝:凤楼高映绿阴阴，凝碧多含雨露深。莫谓一枝柔软力，几曾牵破别离心。馆娃宫畔响廊前，依托吴王养翠烟。剑去国亡台榭毁，却随红树噪秋蝉。浓低似中陶潜酒，软极如伤宋玉风。多谢将军绕营种，翠中闲卓战旗红。高僧爱惜遮江寺，游子伤残露野桥。争似着行垂上苑，碧桃红杏对摇摇。
杂曲歌辞。杨柳枝:灵和风暖太昌春，舞线摇丝向昔人。何似晓来江雨后，一行如画隔遥津。彭泽初栽五树时，只应闲看一枝枝。不知天意风流处，要与佳人学画眉。暖傍离亭静拂桥，入流穿槛绿摇摇。不知落日谁相送，魂断千条与万条。春来绿树遍天涯，未见垂杨未可夸。晴日万株烟一阵，闲坊兼是莫愁家。十首当年有旧词，唱青歌翠几无遗。未曾得向行人道，不为离情莫折伊。
杂曲歌辞。杨柳枝:华清高树出离宫，南陌柔条带暖风。谁风轻阴是良夜，瀑泉声畔月明中。洛桥晴影覆江船，羌笛秋声湿塞烟。闲想习池公宴罢，水蒲风絮夕阳天。嫩绿轻悬似缀旒，路人遥见隔宫楼。谁能更近丹墀种，解播皇风入九州。暖风晴日断浮埃，废路新条发钓台。处处轻轻可惆怅，后人攀处古人栽。潭上江边袅袅垂，日高风静絮相随。青楼一树无人见，正是女郎眠觉时。汴水高悬百万条，风清两岸一时摇。隋家力尽虚栽得，无限春风属圣朝。和花烟树九重城，夹路春阴十万营。唯向边头不堪望，一株憔悴少人行。窗外齐垂旭日初，楼边轻好暖风徐。游人莫道栽无益，桃李清阴却不如。众木犹寒独早青，御沟桥畔曲江亭。陶家旧日应如此，一院春条绿绕厅。帐偃缨垂细复繁，令人心想石家园。风条月影皆堪重，何事侯门爱树萱。数首新词带恨成，柳丝牵我我伤情。柔娥幸有腰支稳，试踏吹声作唱声。高出军营远映桥，贼兵曾斫火曾烧。风流性在终难改，依旧春来万万条。县依陶令想嫌迂，营伴将军即大粗。此日与君除万恨，数篇风调更应无。狂似纤腰软胜绵，自多情态更谁怜。游人不折还堪恨，抛向桥边与路边。朝阳晴照绿杨烟，一别通波十七年。应有旧枝无处觅，万株风里卓旌旃。晴垂芳态吐牙新，雨摆轻条湿面春。别有出墙高数尺，不知摇动是何人。暖梳簪朵事登楼，因挂垂杨立地愁。牵断绿丝攀不得，半空悬着玉搔头。西园高树后庭根，处处寻芳有折痕。终忆旧游桃叶舍，一株斜映竹篱门。刘白苏台总近时，当初章句是谁推。纤腰舞尽春杨柳，未有侬家一首诗。
杂曲歌辞。杨柳枝:闾门风暖落花干，飞遍江南雪不寒。独有晚来临水驿，闲人多凭赤阑干。有池有榭即蒙蒙，浸润翻成长养功。恰似有人长点检，着行排立向春风。根柢虽然傍浊河，无妨终日近笙歌。骖骖金带谁堪比，还笑黄莺不较多。万株枯槁怨亡隋，似吊吴台各自垂。好是淮阴明月里，酒楼横笛不胜吹。
杂曲歌辞。纥那曲:杨柳郁青青，竹枝无限情。同郎一回顾，听唱纥那声。踏曲兴无穷，调同词不同。愿郎千万寿，长作主人翁。
杂曲歌辞。升平乐:正气绕宫楼，皇居信上游。远冈延圣祚，平地载神州。会合皆重译，潺湲近八流。中兴岂假问，据此自千秋。寥泬敞延英，朝班立位横。宣传无草动，拜舞有衣声。鸳瓦云消湿，虫丝日照明。辛勤自不到，遥见似前生。处处足欢声，时康岁已深。不同三尺剑，应似五弦琴。寿笑山犹尽，明嫌日有阴。何当怜一物，亦遣断愁吟。曙质绝埃氛，彤庭列禁军。圣颜初对日，龙尾竞缘云。佩响交成韵，帘阴暖带纹。逍遥岂有事，于此咏南熏。一物周天至，洪纤尽晏然。车书无异俗，甲子并丰年。奇技皆归朴，征夫亦服田。君王故不有，台鼎合韦弦。日日听歌谣，区中尽祝尧。虫蝗初不害，夷狄近全销。史笔唯书瑞，天台绝见祆。因令匹夫志，转欲事清朝。品物尽昭苏，神功复帝谟。他时应有寿，当代且无虞。赐历通遐俗，移关入半胡。鹪鹩一何幸，于此寄微躯。无战复无私，尧时即此时。焚香临极早，待月卷帘迟。端拱乾坤内，何言黄主纩垂。君看圣明验，只此是神龟。旭日上清穹，明堂坐圣聪。衣裳承瑞气，冠冕盖重瞳。花木经宵露，旌旗立仗风。何期于此地，见说似仙宫。五帝三皇主，萧曹魏邴臣。文章惟反朴，戈甲尽生尘。谏纸应无用，朝纲自有伦。升平不可纪，所见是闲人。
杂曲歌辞。忆江南:江南好，风景旧曾谙。日出江花红胜火，春来江水绿如蓝。能不忆江南。江南忆，最忆是杭州。山寺月中寻桂子，郡亭枕上看潮头。何日更重游。江南忆，其次忆吴宫。吴酒一杯春竹叶，吴娃双舞醉芙蓉。早晚复相逢。
杂曲歌辞。忆江南:春过也，共惜艳阳年。犹有桃花流水上，无辞竹叶醉樽前，惟待见青天。春去也，多谢洛城人。弱柳从风疑举袂，丛兰裛露似沾巾，独笑亦含颦。
杂曲歌辞。宫中调笑:团扇，团扇，美人病来遮面。玉颜憔悴三年，谁复商量管弦。弦管，弦管，春草昭阳路断。胡蝶，胡蝶，飞上金花枝叶。君前对舞春风，百叶桃花树红。红树，红树，燕语莺啼日暮。罗袖，罗袖，暗舞春风依旧。遥看歌舞玉楼，好日新妆坐愁。愁坐，愁坐，一世虚生虚过。杨柳，杨柳，日暮白沙渡口。船头江水茫茫，商人少妇断肠。肠断，肠断，鹧鸪夜飞失伴。
杂曲歌辞。宫中调笑:胡马，胡马，远放燕支山下。咆沙咆雪独嘶，东望西望路迷。迷路，迷路，边草无穷日暮。河汉，河汉，晓挂秋城漫漫。愁人起望相思，江南塞北别离。离别，离别，河汉虽同路绝。
杂曲歌辞。转应词:边草，边草，边草尽来兵老。山南山北雪晴，千里万里月明。明月，明月，胡笳一声愁绝。
杂曲歌辞。宫中行乐词:小小生金屋，盈盈在紫微。山花插宝髻，石竹绣罗衣。每出深宫里，常随步辇归。只愁歌舞散，化作彩云飞。柳色黄金嫩，梨花白雪香。玉楼巢翡翠，金殿锁鸳鸯。选妓随雕辇，征歌出洞房。宫中谁第一，飞燕在昭阳。卢橘为秦树，葡萄出汉宫。烟花宜落日，丝管醉春风。笛奏龙鸣水，箫吟凤下空。君王多乐事，何必向回中。玉树春归日，金宫乐事多。后庭朝未入，轻辇夜相过。笑出花间语，娇来烛下歌。莫教明月去，留着醉姮娥。绣户香风暖，纱窗曙色新。宫花争笑日，池草暗生春。绿树闻歌鸟，青楼见舞人。昭阳桃李月，罗绮自相亲。今日明光里，还须结伴游。春风开紫殿，天乐下珠楼。艳舞全知巧，娇歌半欲羞。更怜花月夜，宫女笑藏钩。寒雪梅中尽，春风柳上归。宫莺娇欲醉，檐燕语还飞。迟日明歌席，新花艳舞衣。晚来移彩仗，行乐泥光辉。水绿南熏殿，花红北阙楼。莺歌闻太液，凤吹绕瀛洲。素女鸣珠佩，天人弄彩球。今朝风日好，宜入未央游。
杂曲歌辞。踏歌词:彩女迎金屋，仙姬出画堂。鸳鸯裁锦袖，翡翠帖花黄。歌响舞分行，艳色动流光。庭际花微落，楼前汉已横。金壶催夜尽，罗袖拂寒轻。乐笑畅欢情，未半着天明。
杂曲歌辞。踏歌行:春江月出大堤平，堤上女郎连袂行。唱尽新词看不见，红霞影树鹧鸪鸣。桃蹊柳陌好经过，灯下妆成月下歌。为是襄王故宫地，至今犹自细腰多。新词宛转递相传，振袖倾鬟风露前。月落乌啼云雨散，游童陌上拾花钿。日暮江头闻竹枝，南人行乐北人悲。自从雪里唱新曲，直至三春花尽时。
杂曲歌辞。欸乃曲:偏存名迹在人间，顺俗与时未安闲。来谒大官兼问政，扁舟却入九疑山。湘江二月春水平，满月和风宜夜行。唱桡欲过平阳戍，守吏相呼问姓名。千里枫林烟雨深，无朝无暮有猿吟。停桡静听曲中意，好是云山韶濩音。零陵郡北湘水东，浯溪形胜满湘中。溪口石颠堪自逸，谁能相伴作渔翁。下泷船似入深渊，上泷船似欲升天。泷南始到九疑郡，应绝高人乘兴船。
杂曲歌辞。十二月乐辞。二月:二月饮酒采桑津，宜男草生兰笑人。蒲如交剑风如熏，劳劳胡燕怨酣春。薇帐逗烟生绿尘，金翅峨髻愁暮云，沓飒起舞真珠裙。津头送别唱流水，酒客背寒南山死。
杂曲歌辞。十二月乐辞。十月:玉壶银箭稍难倾，釭花夜笑凝幽明。碎霜斜舞上罗幕，烛笼两行照飞阁。珠帷怨卧不成眠，金凤刺衣着体寒，长眉对月斗弯环。
杂曲歌辞。桃花行:岁去无言忽憔悴，时来含笑吐氛氲。不能拥路迷仙客，故欲开蹊侍圣君。
杂曲歌辞。桃花行:源水丛花无数开，丹跗红萼间青梅。从今结子三千岁，预喜仙游复摘来。
杂曲歌辞。桃花行:桃花灼灼有光辉，无数成蹊点更飞。为见芳林含笑待，遂同温树不言归。
杂曲歌辞。皇帝感词:提剑云雷动，垂衣日月明。禁花呈瑞色，国老见星精。发棹鱼先跃，窥巢鸟不惊。山呼一万岁，直入九重城。天衣五凤彩，御马六龙文。雨露清驰道，风雷翊上军。高方令花外转，行漏乐前闻。时见金鞭举，空中指瑞云。妙算干戈止，神谋宇宙清。两阶文物盛，七德武功成。校猎长杨苑，屯军细柳营。归来献明主，歌舞隘春城。天乐下天中，云軿俨在空。铅黄艳河汉，语笑合笙镛。已见长随凤，仍闻不避熊。君王亲试舞，阊阖静无风。
杂歌谣辞。渔父歌:西塞山边白鹭飞，桃花流水鳜鱼肥。青箬笠，绿蓑衣，春江细雨不须归。钓台渔父褐为裘，两两三三舴艋舟。能纵棹，惯乘流，长江白浪不曾忧。霅溪湾里钓渔翁，舴艋为家西复东。江上雪，浦边风，笑着荷衣不叹穷。松江蟹舍主人欢，菰饭莼羹亦共餐。枫叶落，荻花干，醉宿渔舟不觉寒。青草湖中月正圆，巴陵渔父棹歌连。钓车子，掘头船，乐在风波不用仙。
杂歌谣辞。渔父歌:风浩寒溪照胆明，小君山上玉蟾生。荷露坠，翠烟轻，拨剌游鱼几处惊。
杂歌谣辞。渔父歌:水接衡门十里馀，信船归去卧看书。轻爵禄，慕玄虚，莫道渔人只为鱼。避世垂纶不记年，官高争得似君闲。倾白酒，对青山，笑指柴门待月还。棹警鸥飞水溅袍，影侵潭面柳垂绦。终日醉，绝尘劳，曾见钱塘八月涛。
杂歌谣辞。李夫人歌:璇闺羽帐华烛陈，方士夜降夫人神。葳蕤半露芙蓉色，窈窕将期环佩身。丽如三五月，可望难亲近。颦黛含犀竟不言，春思秋怨谁能问。欲求巧笑如生时，歌尘在空瑟衔丝。神来未及梦相见，帝比初亡心更悲。爱之欲其生又死，东流万代无回水。宫漏丁丁夜向晨，烟销雾散愁方士。
杂歌谣辞。襄阳歌:落日欲没岘山西，倒着接篱花下迷。襄阳小儿齐拍手，拦街争唱白铜鞮。傍人借问笑何事，笑杀山公醉似泥。鸬鹚杓，鹦鹉杯，百年三万六千日，一日须倾三百杯。遥看汉水鸭头绿，恰似葡萄初酦醅。此江若变作春酒，垒曲便筑糟丘台。千金骏马换少妾，醉坐雕鞍歌落梅。车傍侧挂一壶酒，凤笙龙管行相催。咸阳市上叹黄犬，何如月下倾金罍。君不见晋朝羊公一片石，龟龙剥落生莓苔。泪亦不能为之堕，心亦不能为之哀。谁能忧彼身后事，金凫银鸭葬死灰。清风朗月不用一钱买，玉山自倒非人推。舒州杓，力士铛，李白与尔同死生。襄王云雨今安在，江水东流猿夜声。
杂歌谣辞。襄阳曲:襄阳行乐处，歌舞白铜鞮。江城回渌水，花月使人迷。山公醉酒时，酩酊襄阳下。头上白接篱，倒着还骑马。岘山临汉江，水渌沙如雪。上有堕泪碑，青苔久磨灭。且醉习家池，莫看堕泪碑。山公欲上马，笑杀襄阳儿。
杂歌谣辞。敕勒歌:敕勒金隤壁，阴山无岁华。帐外风飘雪，营前月照沙。羌儿吹玉管，胡姬踏锦花。却笑江南客，梅落不归家。
杂歌谣辞。步虚词:回步游三洞，清心礼七真。飞符超羽翼，禁火醮星辰。残药沾鸡犬，灵香出凤麟。壶中无窄处，愿得一容身。
杂歌谣辞。步虚词:玉简真人降，金书道箓通。烟霞方蔽日，云雨已生风。四极威仪异，三天使命同。那将人世恋，不去上清宫。羽驾正翩翩，云鸿最自然。霞冠将月晓，珠佩与星连。镂玉留新诀，雕金得旧编。不知飞鸟学，更有几人仙。上帝求仙使，真符取玉郎。三才闲布象，二景郁生光。骑吏排龙虎，笙歌走凤凰。天高人不见，暗入白云乡。鸾鹤共徘徊，仙官使者催。香花三洞启，风雨百神来。凤篆文初定，龙泥印已开。何须生羽翼，始得上瑶台。羽节忽排烟，苏君已得仙。命风驱日月，缩地走山川。几处留丹灶，何时种玉田。一朝骑白虎，直上紫微天。静发降灵香，思神意智长。虎存时促步，龙想更成章。扣齿风雷响，挑灯日月光。仙云在何处，仿佛满空堂。几度游三洞，何方召百神。风云皆守一，龙虎亦全真。执节仙童小，烧香玉女春。应须绝岩内，委曲问皇人。上法杳无营，玄修似有情。道宫琼作想，真帝玉为名。召岳驱旌节，驰雷发吏兵。云车降何处，斋室有仙卿。羽卫一何鲜，香云起暮烟。方朝太素帝，更向玉清天。凤曲凝犹吹，龙骖俨欲前。真文几时降，知在永和年。大道何年学，真符此日催。还持金作印，未要玉为台。羽节分明授，霞衣整顿裁。应缘五云使，教上列仙来。独自授金书，萧条咏紫虚。龙行还当马，云起自成车。九转风烟合，千年井灶馀。参差从太一，寿等混元初。道学已通神，香花会女真。霞床珠斗帐，金荐玉舆轮。一室心偏静，三天夜正春。灵官竟谁降，仙相有夫人。上界有黄房，仙家道路长。神来知位次，乐变协宫商。竞把琉璃碗，谁倾白玉浆。霞衣最芬馥，苏合是灵香。珠佩紫霞缨，夫人会八灵。太霄犹有观，绝宅岂无形。暮雨徘徊降，仙歌宛转听。谁逢玉妃辇，应检九真经。西海辞金母，东方拜木公。云行疑带雨，星步欲凌风。羽袖挥丹凤，霞巾曳彩虹。飘飖九霄外，下视望仙宫。玉树杂金花，天河织女家。月邀丹凤舄，风送紫鸾车。雾毂笼绡带，云屏列锦霞。瑶台千万里，不觉往来赊。舞凤凌天出，歌麟入夜听。云容衣眇眇，风韵曲泠泠。扣齿端金简，焚香检玉经。仙宫知不远，只近太微星。紫府与玄洲，谁来物外游。无烦骑白鹿，不用驾青牛。金化颜应驻，云飞鬓不秋。仍闻碧海上，更用玉为楼。辔鹤复骖鸾，全家去不难。鸡声随羽化，犬影入云看。酿玉当成酒，烧金且转丹。何妨五色绶，次第给仙官。
和洗掾登城南坂望京邑:二华连陌塞，九陇统金方。奥区称富贵，重险擅雄强。龙飞灞水上，凤集岐山阳。神皋多瑞迹，列代有兴王。我后膺灵命，爰求宅兹土。宸居法太微，建国资天府。玄风叶黎庶，德泽浸区宇。醒醉各相扶，讴歌从圣主。南登少陵岸，还望帝城中。帝城何郁郁，佳气乃葱葱。金凤凌绮观，璇题敞兰宫。复道东西合，交衢南北通。万国朝前殿，群公议宣室。鸣佩含早风，华蝉曜朝日。柏梁宴初罢，千钟欢未毕。端拱肃岩廊，思贤听琴瑟。逶迤万雉列，隐轸千闾布。飞甍夹御沟，曲台临上路。处处歌钟鸣，喧阗车马度。日落长楸间，含情两相顾。是月冬之季，阴寒昼不开。惊风四面集，飞雪千里回。狐白登廊庙，牛衣出草莱。讵知韩长孺，无复重然灰。
新曲二首:侬阿家住朝歌下，早传名。结伴来游淇水上，旧长情。玉佩金钿随步远，云罗雾縠逐风轻。转目机心悬自许，何须更待听琴声。回雪凌波游洛浦，遇陈王。婉约娉婷工语笑，侍兰房。芙蓉绮帐还开掩，翡翠珠被烂齐光。长愿今宵奉颜色，不爱吹箫逐凤凰。
召拜御史大夫赠袁天纲:伊吕深可慕，松乔定是虚。系风终不得，脱屣欲安如。且珍纨素美，当与薜萝疏。既逢杨得意，非复久闲居。
寄赠齐公:冠盖游梁日，诗书问志年。佩兰长坂上，攀桂小山前。结交澹若水，履道直如弦。此欢终未极，于兹独播迁。赭衣登蜀道，白首别秦川。泪随沟水逝，心逐晓旌悬。去去逾千里，悠悠隔九天。郊野间长薄，城阙隐凝烟。关门共月对，山路与云连。此时寸心里，难用尺书传。
享太庙乐章。大明舞:五纪更运，三正递升。勋华既没，禹汤勃兴。神武命代，灵眷是膺。望云彰德，察纬告征。上纽天维，下安地轴。征师涿野，万国咸服。偃伯灵台，九官允穆。殊域委赆，怀生介福。大礼既饰，大乐已和。黑章扰囿，赤字浮河。功宣载籍，德被咏歌。克昌厥后，百禄是荷。
赋西汉:受降临轵道，争长趣鸿门。驱传渭桥上，观兵细柳屯。夜宴经柏谷，朝游出杜原。终藉叔孙礼，方知皇帝尊。
和御史韦大夫喜霁之作:晴天度旅雁，斜影照残虹。野净馀烟尽，山明远色同。沙平寒水落，叶脆晚枝空。白简光朝幰，彤驺出禁中。息驾游兰坂，雕文折桂丛。无因轻羽扇，徒自仰仁风。
晚别乐记室彦:穷途属岁晚，临水忽分悲。抱影同为客，伤情共此时。雾色侵虚牖，霜氛冷薄帷。举袂惨将别，停怀怅不怡。风严征雁远，雪暗去篷迟。他乡有岐路，游子欲何之。
伤始平李少府正己:劳息本相循，悲欢理自均。谁能免玄夜，惜尔正青春。迈德惟家宝，生才谅国珍。高文缀翡翠，茂学掩麒麟。述作纷无已，言谈妙入神。断肠虽累月，分手未盈旬。辅嗣俄长往，颜生即短辰。声华满昭代，形影委穷尘。禅草回中使，生刍引吊宾。同游秘府日，方驾直城闉。并拜黄图右，分曹清渭滨。风期嵇吕好，存殁范张亲。虚座怜王述，遗篇恸景纯。精灵与毫翰，千祀寿何人。
奉述飞白书势:六文开玉篆，八体曜银书。飞毫列锦绣，拂素起龙鱼。凤举崩云绝，鸾惊游雾疏。别有临池草，恩沾垂露馀。
游清都观寻沈道士得仙字:纷吾因暇豫，行乐极留连。寻真谒紫府，披雾觌青天。缅怀金阙外，遐想玉京前。飞轩俯松柏，抗殿接云烟。滔滔清夏景，嚖嚖早秋蝉。横琴对危石，酌醴临寒泉。聊祛尘俗累，宁希龟鹤年。无劳生羽翼，自可狎神仙。
游灵山寺:吾王游胜地，骖驾历祗园。临风画角愤，耀日采旗翻。永怀筌了义，寂念启玄门。深溪穷地脉，高嶂接云根。信美谐心赏，幽邃且攀援。曳裾欣扈从，方悟屏尘喧。
冬日宴于庶子宅各赋一字得鲜:解襟游胜地，披云促宴筵。清文振笔妙，高论写言泉。冻柳含风落，寒梅照日鲜。骊歌虽欲奏，归驾且留连。
游隋故都:洛城聊顾步，长想遂留连。水斗宫初毁，风变鼎将迁。皋陶德不建，汾隅祀忽焉。宗祊旷无象，声朔缅谁传。枌榆何冷落，禾黍郁芊绵。悲歌尽商颂，太息悯周篇。来苏伫圣德，濡足乃乘干。正始淳风被，人劳用息肩。舞象文思泽，偃伯武功宣。则百昌厥后，于万永斯年。兹辰素商节，灰管变星躔。平原悴秋草，乔木敛寒烟。翻黄坠疏叶，凝翠积高天。参差海曲雁，寂寞柳门蝉。兴悼今如此，悲愁复在旃。彷徨不忍去，杖策屡回邅。
游清都观寻沈道士得都字:聊排灵琐闼，徐步入清都。青溪冥寂士，思玄徇道枢。十芒生药笥，七焰发丹炉。缥帙桐君录，朱书王母符。宫槐散绿穗，日槿落青柎。矫翰雷门鹤，飞来叶县凫。凌风自可御，安事迫中区。方追羽化侣，从此得玄珠。
七夕赋咏成篇:皎皎宵月丽秋光，耿耿天津横复长。停梭且复留残纬，拂镜及早更新妆。彩凤齐驾初成辇，雕鹊填河已作梁。虽喜得同今夜枕，还愁重空明日床。
游清都观寻沈道士得芳字:青溪阻千仞，姑射藐汾阳。未若游兹境，探玄众妙场。鹤来疑羽客，云泛似霓裳。寓目虽灵宇，游神乃帝乡。道存真理得，心灰俗累忘。烟霞凝抗殿，松桂肃长廊。早蝉清暮响，崇兰散晚芳。即此翔寥廓，非复控榆枋。
阙题:汉家伊洛九重城，御路浮桥万里平。桂户雕梁连绮翼，虹梁绣柱映丹楹。朝光欲动千门曙，丽日初照百花明。燕赵蛾眉旧倾国，楚宫腰细本传名。二月桑津期结伴，三春淇水逐关情。兰丛有意飞双蝶，柳叶无趣隐啼莺。扇里细妆将夜并，风前独舞共花荣。两鬟百万谁论价，一笑千金判是轻。不为披图来侍寝，非因主第奉身迎。羊车讵畏青门闭，兔月今宵照后庭。
初宵看婚:洛城花烛动，戚里画新蛾。隐扇羞应惯，含情愁已多。轻啼湿红粉，微睇转横波。更笑巫山曲，空传暮雨过。
奉和执契静三边应诏:玄塞隔阴戎，朱光分昧谷。地游穷北际，云崖尽西陆。星次绝轩台，风衢乖禹服。寰区无所外，天覆今咸育。窜苗犹有孽，戮负自贻辜。疏网妖鲵漏，盘薮怪禽逋。髯飞尚假息，乳视暂稽诛。干灵振玉弩，神略运璇枢。日羽廓游气，天阵清华野。升晅光西夜，驰恩溢东泻。挥袂静昆炎，开关纳流赭。锦轺凌右地，华缨羁大夏。清台映罗叶，玄沚控瑶池。驼鹿输珍贶，树羽飨来仪。辍肴观化宇，栖籞萃条支。熏风交阆阙，就日泛蒙漪。充庭延饮至，绚简敷春藻。迎姜已创图，命力方论道。昔托游河乘，再备商山皓。欣逢德化流，思效登封草。
奉和行经破薛举战地应制:混元分大象，长策挫修鲸。于斯建宸极，由此创鸿名。一戎干宇泰，千祀德流清。垂衣凝庶绩，端拱铸群生。复整瑶池驾，还临官渡营。周游寻曩迹，旷望动天情。帷宫面丹浦，帐殿瞩宛城。虏场栖九穗，前歌被六英。战地甘泉涌，阵处景云生。普天沾凯泽，相携欣颂平。
奉和春日望海:韩夷愆奉赆，凭险乱天常。乃神弘庙略，横海剪吞航。电野清玄菟，腾笳振白狼。连云飞巨舰，编石架浮梁。周游临大壑，降望极遐荒。桃门通山抃，蓬渚降霓裳。惊涛含蜃阙，骇浪掩晨光。青丘绚春组，丹谷耀华桑。长驱七萃卒，成功百战场。俄且旋戎路，饮至肃岩廊。
奉和喜雪应制:山兼州表奇贶，閟竹应遐巡。何如御京洛，流霰下天津。忽若琼林曙，俄同李径春。姑峰映仙质，郢路杂歌尘。伏槛观花瑞，称觞庆冬积。飘河共泻银，委树还重璧。连山分掩翠，绵霄远韬碧。千里遍浮空，五轫咸沦迹。机前辉裂素，池上伴凌波。腾华承玉宇，凝照混金娥。是日松筠性，欣奉柏梁歌。
奉和登陕州城楼应制:挹河澄绿宇，御沟映朱宫。辰旂翻丽景，星盖曳雕虹。学嚬齐柳嫩，妍笑发春丛。锦鳞文碧浪，绣羽绚青空。眷念三阶静，遥想二南风。
游清都观寻沈道士得清字:幽人蹈箕颍，方士访蓬瀛。岂若逢真气，齐契体无名。既诠众妙理，聊畅远游情。纵心驰贝阙，怡神想玉京。或命馀杭酒，时听洛滨笙。风衢通阆苑，星使下层城。蕙帐晨飙动，芝房夕露清。方叶栖迟趣，于此听钟声。
奉和七夕宴悬圃应制二首:牛闺临浅汉，鸾驷涉秋河。两怀萦别绪，一宿庆停梭。星模铅里靥，月写黛中蛾。奈许今宵度，长婴离恨多。婺闺期今夕，蛾轮泛浅潢。迎秋伴暮雨，待暝合神光。荐寝低云鬓，呈态解霓裳。喜中愁漏促，别后怨天长。
冬日宴于庶子宅各赋一字得归:倦游嗟落拓，短翮慕追飞。周醪忽同醉，牙弦乃共挥。油云澹寒色，落景霭霜霏。累日方投分，兹夕谅无归。
奉和宴中山应制:飞云旋碧海，解网宥青丘。养贤停八骏，观风驻五牛。张乐临尧野，扬麾历舜州。中山献仙酤，赵媛发清讴。塞门朱雁入，郊薮紫麟游。一举氛霓静，千龄德化流。
奉和圣制登三台言志应制:中天表云榭，载极耸昆楼。圣作规玄造，轩阿复聿修。高门符令节，形胜总神州。企翼抟禽萃，飞甍燕雀游。缀星罗百拱，缘汉转三休。旦云生玉舄，初月上银钩。妙管含秦凤，仙姿丽斗牛。形言防处逸，粹藻发嘉猷。荷生无以谢，尽瘁竟何酬。
安德山池宴集:戚里欢娱地，园林瞩望新。山庭带芳杜，歌吹叶阳春。台榭疑巫峡，荷蕖似洛滨。风花萦少女，虹梁聚美人。宴游穷至乐，谈笑毕良辰。独叹高阳晚，归路不知津。
奉和圣制送来济应制:万乘腾镳警岐路，百壶供帐饯离宫。御沟分水声难绝，广宴当歌曲易终。兴言共伤千里道，俯迹聊示五情同。良哉既深留帝念，沃化方有赞天聪。
七夕赋咏成篇:一年抱怨嗟长别，七夕含态始言归。飘飘罗袜光天步，灼灼新妆鉴月辉。情催巧笑开星靥，不惜呈露解云衣。所叹却随更漏尽，掩泣还弄昨宵机。
同前拟:游人倦蓬转，乡思逐雁来。偏想临潭菊，芳蕊对谁开。
出塞:上将三略远，元戎九命尊。缅怀古人节，思酬明主恩。山西多勇气，塞北有游魂。扬桴上陇坂，勒骑下平原。誓将绝沙漠，悠然去玉门。轻赍不遑舍，惊策骛戎轩。凛凛边风急，萧萧征马烦。雪暗天山道，冰塞交河源。雾锋黯无色，霜旗冻不翻。耿介倚长剑，日落风尘昏。
结客少年场行:韩魏多奇节，倜傥遗声利。共矜然诺心，各负纵横志。结交一言重，相期千里至。绿沉明月弦，金络浮云辔。吹箫入吴市，击筑游燕肆。寻源博望侯，结客远相求。少年怀一顾，长驱背陇头。焰焰戈霜动，耿耿剑虹浮。天山冬夏雪，交河南北流。云起龙沙暗，木落雁门秋。轻生殉知己，非是为身谋。
赋得吴都:画野通淮泗，星躔应斗牛。玉牒宏图表，黄旗美气浮。三分开霸业，万里宅神州。高台临茂苑，飞阁跨澄流。江涛如素盖，海气似朱楼。吴趋自有乐，还似镜中游。
赋得慎罚:帝图光往册，上德表鸿名。道冠二仪始，风高三代英。乐和知化洽，讼息表刑清。罚轻犹在念，勿喜尚留情。明慎全无枉，哀矜在好生。五疵过亦察，二辟理弥精。幪巾示廉耻，嘉石务详平。每削繁苛性，常深恻隐诚。政宽思济猛，疑罪必从轻。于张惩不滥，陈郭宪无倾。刑措谅斯在，欢然仰颂声。
发营逢雨应诏:豫游欣胜地，皇泽乃先天。油云阴御道，膏雨润公田。陇麦沾逾翠，山花湿更然。稼穑良所重，方复悦丰年。
初晴应教:初日明燕馆，新溜满梁池。归云半入岭，残滴尚悬枝。
奉和至寿春应令:瑶山盛风乐，南巡务逸游。如何事巡抚，民瘼谅斯求。文鹤扬轻盖，苍龙饰桂舟。泛沫萦沙屿，寒澌拥急流。路指八仙馆，途经百尺楼。眷言昔游践，回驾且淹留。后车喧凤吹，前旌映彩旒。龙骖驻六马，飞阁上三休。调谐金石奏，欢洽羽觞浮。天文徒可仰，何以厕琳球。
奉和出颍至淮应令:良晨喜利涉，解缆入淮浔。寒流泛鹢首，霜吹响哀吟。潜鳞波里跃，水鸟浪前沉。邗沟非复远，怅望悦宸襟。
古意六首:幽人在何所，紫岩有仙躅。月下横宝琴，此外将安欲。材抽峄山干，徽点昆丘玉。漆抱蛟龙唇，丝缠凤凰足。前弹广陵罢，后以明光续。百金买一声，千金传一曲。世无钟子期，谁知心所属。竹生大夏溪，苍苍富奇质。绿叶吟风劲，翠茎犯霄密。霜霰封其柯，鹓鸾食其实。宁知轩辕后，更有伶伦出。刀斧俄见寻，根株坐相失。裁为十二管，吹作雄雌律。有用虽自伤，无心复招疾。不如山上草，离离保终吉。宝龟尺二寸，由来宅深水。浮游五湖内，宛转三江里。何不深复深，轻然至溱洧。溱洧源流狭，春秋不濡轨。渔人递往还，网罟相萦藟。一朝失运会，刳肠血流死。丰骨输庙堂，鲜腴藉笾簋。弃置谁怨尤，自我招此否。馀灵寄明卜，复来钦所履。松生北岩下，由来人径绝。布叶捎云烟，插根拥岩穴。自言生得地，独负凌云洁。何时畏斤斧，几度经霜雪。风惊西北枝，雹陨东南节。不知岁月久，稍觉枝干折。藤萝上下碎，枝干纵横裂。行当糜烂尽，坐共灰尘灭。宁关匠石顾，岂为王孙折。盛衰自有时，圣贤未尝屑。寄言悠悠者，无为嗟大耋。桂树何苍苍，秋来花更芳。自言岁寒性，不知露与霜。幽人重其德，徙植临前堂。连拳八九树，偃蹇二三行。枝枝自相纠，叶叶还相当。去来双鸿鹄，栖息两鸳鸯。荣荫诚不厚，斤斧亦勿伤。赤心许君时，此意那可忘。彩凤欲将归，提罗出郊访。罗张大泽已，凤入重云飏。朝栖昆阆木，夕饮蓬壶涨。问凤那远飞，贤君坐相望。凤言荷深德，微禽安足尚。但使雏卵全，无令矰缴放。皇臣力牧举，帝乐箫韶畅。自有来巢时，明年阿阁上。
赠梁公:我欲图世乐，斯乐难可常。位大招讥嫌，禄极生祸殃。圣莫若周公，忠岂逾霍光。成王已兴诮，宣帝如负芒。范蠡何智哉，单舟戒轻装。疏广岂不怀，策杖还故乡。朱门虽足悦，赤族亦可伤。履霜成坚冰，知足胜不祥。我今穷家子，自言此见长。功成皆能退，在昔谁灭亡。
薛记室收过庄见寻率题古意以赠:伊昔逢丧乱，历数闰当馀。豺狼塞衢路，桑梓成丘墟。余及尔皆亡，东西各异居。尔为背风鸟，我为涸辙鱼。逮承云雷后，欣逢天地初。东川聊下钓，南亩试挥锄。资税幸不及，伏腊常有储。散诞时须酒，萧条懒向书。朽木不可雕，短翮将焉摅。故人有深契，过我蓬蒿庐。曳裾出门迎，握手登前除。相看非旧颜，忽若形骸疏。追道宿昔事，切切心相于。忆我少年时，携手游东渠。梅李夹两岸，花枝何扶疏。同志亦不多，西庄有姚徐。尝爱陶渊明，酌醴焚枯鱼。尝学公孙弘，策杖牧群猪。追念甫如昨，奄忽成空虚。人生讵能几，岁岁常不舒。赖有北山僧，教我以真如。使我视听遣，自觉尘累祛。何事须筌蹄，今已得兔鱼。旧游傥多暇，同此释纷拿。
晚年叙志示翟处士:弱龄慕奇调，无事不兼修。望气登重阁，占星上小楼。明经思待诏，学剑觅封侯。弃繻频北上，怀刺几西游。中年逢丧乱，非复昔追求。失路青门隐，藏名白社游。风云私所爱，屠博暗为俦。解纷曾霸越，释难颇存周。晚岁聊长想，生涯太若浮。归来南亩上，更坐北溪头。古岸多盘石，春泉足细流。东隅诚已谢，西景惧难收。无谓退耕近，伏念已经秋。庚桑逢处跪，陶潜见人羞。三晨宁举火，五月镇披裘。自有居常乐，谁知身世忧。
采药:野情贪药饵，郊居倦蓬荜。青龙护道符，白犬游仙术。腰镰戊己月，负锸庚辛日。时时断嶂遮，往往孤峰出。行披葛仙经，坐检神农帙。龟蛇采二苓，赤白寻双术。地冻根难尽，丛枯苗易失。从容肉作名，薯蓣膏成质。家丰松叶酒，器贮参花蜜。且复归去来，刀圭辅衰疾。
北山:旧知山里绝氛埃，登高日暮心悠哉。子平一去何时返，仲叔长游遂不来。幽兰独夜清琴曲，桂树凌云浊酒杯。槁项同枯木，丹心等死灰。
游仙四首:暂出东陂路，过访北岩前。蔡经新学道，王烈旧成仙。驾鹤来无日，乘龙去几年。三山银作地，八洞玉为天。金精飞欲尽，石髓溜应坚。自悲生世促，无暇待桑田。上月芝兰径，中岩紫翠房。金壶新练乳，玉釜始煎香。六局黄公术，三门赤帝方。吹沙聊作鸟，动石试为羊。缑氏还程促，瀛洲会日长。谁知北岩下，延首咏霓裳。结衣寻野路，负杖入山门。道士言无宅，仙人更有村。斜溪横桂渚，小径入桃源。玉床尘稍冷，金炉火尚温。心疑游北极，望似陟西昆。逆愁归旧里，萧条访子孙。真经知那是，仙骨定何为。许迈心长切，嵇康命似奇。桑疏金阙迥，苔重石梁危。照水然犀角，游山费虎皮。鸭桃闻已种，龙竹未经骑。为向天仙道，栖遑君讵知。
初春:春来日渐长，醉客喜年光。稍觉池亭好，偏宜酒瓮香。
醉后:阮籍醒时少，陶潜醉日多。百年何足度，乘兴且长歌。
秋夜喜遇王处士:北场芸藿罢，东皋刈黍归。相逢秋月满，更值夜萤飞。
食后:田家无所有，晚食遂为常。菜剪三秋绿，飧炊百日黄。胡麻山麨样，楚豆野麋方。始暴松皮脯，新添杜若浆。葛花消酒毒，萸蒂发羹香。鼓腹聊乘兴，宁知逢世昌。
见佳人负钱出路:独负千金价，应从买笑来。只持难发口，经为几人开。
伤顾学士:迢递双崤道，超忽三川湄。此中俱失路，思君不可思。游人行变橘，逝者遽焚芝。忆昔江湖上，同咏子衿诗。何言陵谷徙，翻惊邻笛悲。陈根非席卉，繐帐异书帷。与善成空说，歼良信在兹。今日严夫子，哀命不哀时。
答王无功问故园:我从铜州来，见子上京客。问我故乡事，慰子羁旅色。子问我所知，我对子应识。朋游总强健，童稚各长成。华宗盛文史，连墙富池亭。独子园最古，旧林间新坰。柳行随堤势，茅斋看地形。竹从去年移，梅是今年荣。渠水经夏响，石苔终岁青。院果早晚熟，林花先后明。语罢相叹息，浩然起深情。归哉且五斗，饷子东皋耕。
文德皇后挽歌:神京背紫陌，缟驷结行辀。北去横桥道，西分清渭流。寒光向垄没，霜气入松楸。今日泉台路，非是濯龙游。
上之回:承平重游乐，诏跸上之回。属车响流水，清笳转落梅。岭云盖道转，岩花映绶开。下辇便高宴，何如在瑶台。
春晚看群公朝还人为八韵:游子惜春暮，策杖出蒿莱。正直康庄晚，群公谒帝回。履度南宫至，车从北阙来。珂影傍明月，笳声动落梅。迎风采旄转，照日绶花开。红尘掩鹤盖，翠柳拂龙媒。绮云临舞阁，丹霞薄吹台。轻肥宁所羡，未若反山隈。
卧痾喜霁，开扉望月，简宫内知友:秋雨移弦望，疲疴倦苦辛。忽对荆山璧，委照越吟人。高高侵地镜，皎皎彻天津。色丽班姬箧，光润洛川神。轮辉池上动，桂影隙中新。怀贤虽不见，忽似暂参辰。
同潘屯田冬日早朝:假寐怀古人，夙兴瞻晓月。通晨禁门启，冠盖趋朝谒。霜霭清九衢，霞光照双阙。纷纶文物纪，焕烂声明发。腰剑动陆离，鸣玉和清越。
奉和过旧宅应制:石关清晚夏，璇舆御早秋。神麾飏珠雨，仙吹响飞流。沛水祥云泛，宛郊瑞气浮。大风迎汉筑，丛烟入舜球。翠梧临凤邸，滋兰带鹤舟。偃伯歌玄化，扈跸颂王游。遗簪谬昭奖，珥笔荷恩休。
八咏应制二首:启重帷，重帷照文杏。翡翠藻轻花，流苏媚浮影。瑶笙燕始归，金堂露初晞。风随少女至，虹共美人归。罗荐已擘鸳鸯被，绮衣复有蒲萄带。残红艳粉映帘中，戏蝶流莺聚窗外。洛滨春雪回，巫峡暮云来。雪花飘玉辇，云光上璧台。共待新妆出，清歌送落梅。入丛台，丛台裛春露。滴沥间深红，参差散轻素。妆蝶惊复聚，黄鹂飞且顾。攀折殊未已，复值惊飞起。送影舞衫前，飘香歌扇里。望望惜春晖，行行犹未归。暂得佳游趣，更愁花鸟稀。且学鸟声调凤管，方移花影入鸳机。
咏画障:芳晨丽日桃花浦，珠帘翠帐凤凰楼。蔡女菱歌移锦缆，燕姬春望上琼钩。新妆漏影浮轻扇，冶袖飘香入浅流。未减行雨荆台下，自比凌波洛浦游。
中和乐九章。歌中宫第五:祥游沙麓，庆洽瑶衣。黄云昼聚，白气宵飞。居中履正，禀和体微。仪刑赤县，演教椒闱。陶钧万国，丹青四妃。河洲在咏，风化攸归。
结客少年场行:长安重游侠，洛阳富财雄。玉剑浮云骑，金鞭明月弓。斗鸡过渭北，走马向关东。孙宾遥见待，郭解暗相通。不受千金爵，谁论万里功。将军下天上，虏骑入云中。烽火夜似月，兵气晓成虹。横行徇知己，负羽远从戎。龙旌昏朔雾，鸟阵卷胡风。追奔瀚海咽，战罢阴山空。归来谢天子，何如马上翁。
咏史四首:季生昔未达，身辱功不成。髡钳为台隶，灌园变姓名。幸逢滕将军，兼遇曹丘生。汉祖广招纳，一朝拜公卿。百金孰云重，一诺良匪轻。廷议斩樊哙，群公寂无声。处身孤且直，遭时坦而平。丈夫当如此，唯唯何足荣。大汉昔云季，小人道遂振。玉帛委奄尹，斧锧婴缙绅。邈哉郭先生，卷舒得其直。雍容谢朝廷，谈笑奖人伦。在晦不绝俗，处乱不为亲。诸侯不得友，天子不得臣。冲情甄负甑，重价折角巾。悠悠天下士，相送洛桥津。谁知仙舟上，寂寂无四邻。公业负奇志，交结尽才雄。良田四百顷，所食常不充。一为侍御史，慷慨说何公。何公何为败，吾谋适不同。仲颖恣残忍，废兴良在躬。死人如乱麻，天子如转蓬。干戈及黄屋，荆棘生紫宫。郑生运其谋，将以清国戎。时来命不遂，脱身归山东。凛凛千载下，穆然怀清风。昔有平陵男，姓朱名阿游。直发上冲冠，壮气横三秋。愿得斩马剑，先断佞臣头。天子玉槛折，将军丹血流。捐生不肯拜，视死其若休。归来教乡里，童蒙远相求。弟子数百人，散在十二州。三公不敢吏，五鹿何能酬。名与日月悬，义与天壤俦。何必疲执戟，区区在封侯。伟哉旷达士，知命固不忧。
早度分水岭:丁年游蜀道，班鬓向长安。徒费周王粟，空弹汉吏冠。马蹄穿欲尽，貂裘敝转寒。层冰横九折，积石凌七盘。重溪既下漱，峻峰亦上干。陇头闻戍鼓，岭外咽飞湍。瑟瑟松风急，苍苍山月团。传语后来者，斯路诚独难。
三月曲水宴得尊字:风烟彭泽里，山水仲长园。由来弃铜墨，本自重琴尊。高情邈不嗣，雅道今复存。有美光时彦，养德坐山樊。门开芳杜径，室距桃花源。公子黄金勒，仙人紫气轩。长怀去城市，高咏狎兰荪。连沙飞白鹭，孤屿啸玄猿。日影岩前落，云花江上翻。兴阑车马散，林塘夕鸟喧。
和王奭秋夜有所思:寂寂南轩夜，悠然怀所知。长河落雁苑，明月下鲸池。凤台有清曲，此曲何人吹。丹唇间玉齿，妙响入云涯。穷巷秋风叶，空庭寒露枝。劳歌欲有和，星鬓已将垂。
望宅中树有所思:我家有庭树，秋叶正离离。上舞双栖鸟，中秀合欢枝。劳思复劳望，相见不相知。何当共攀折，歌笑此堂垂。
宿晋安亭:闻有弦歌地，穿凿本多奇。游人试一览，临玩果忘疲。窗横暮卷叶，檐卧古生枝。旧石开红藓，新河覆绿池。孤猿稍断绝，宿鸟复参差。泛滟月华晓，裴回星鬓垂。今日删书客，凄惶君讵知。
至望喜瞩目言怀贻剑外知己:圣图夷九折，神化掩三分。缄愁赴蜀道，题拙奉虞薰。隐辚度深谷，遥袅上高云。碧流递萦注，青山互纠纷。涧松咽风绪，岩花濯露文。思北常依驭，图南每丧群。无由召宣室，何以答吾君。
赤谷安禅师塔:独坐岩之曲，悠然无俗纷。酌酒呈丹桂，思诗赠白云。烟霞朝晚聚，猿鸟岁时闻。水华竞秋色，山翠含夕曛。高谈十二部，细核五千文。如如数冥昧，生生理氛氲。古人有糟粕，轮扁情未份。且当事芝朮，从吾所好云。
赠益府群官:一鸟自北燕，飞来向西蜀。单栖剑门上，独舞岷山足。昂藏多古貌，哀怨有新曲。群凤从之游，问之何所欲。答言寒乡子，飘飖万余里。不息恶木枝，不饮盗泉水。常思稻粱遇，愿栖梧桐树。智者不我邀，愚夫余不顾。所以成独立，耿耿岁云暮。日夕苦风霜，思归赴洛阳。羽翮毛衣短，关山道路长。明月流客思，白云迷故乡。谁能借风便，一举凌苍苍。
送梓州高参军还京:京洛风尘远，褒斜烟露深。北游君似智，南飞我异禽。别路琴声断，秋山猿鸟吟。一乖青岩酌，空伫白云心。
行路难:君不见长安城北渭桥边，枯木横槎卧古田。昔日含红复含紫，常时留雾亦留烟。春景春风花似雪，香车玉舆恒阗咽。若个游人不竞攀，若个娼家不来折。娼家宝袜蛟龙帔，公子银鞍千万骑。黄莺一一向花娇，青鸟双双将子戏。千尺长条百尺枝，月桂星榆相蔽亏。珊瑚叶上鸳鸯鸟，凤凰巢里雏鹓儿。巢倾枝折凤归去。条枯叶落任风吹。一朝零落无人问，万古摧残君讵知。人生贵贱无终始，倏忽须臾难久恃。谁家能驻西山日，谁家能堰东流水。汉家陵树满秦川，行来行去尽哀怜。自昔公卿二千石，咸拟荣华一万年。不见朱唇将白貌，唯闻素棘与黄泉。金貂有时换美酒，玉麈但摇莫计钱。寄言坐客神仙署，一生一死交情处。苍龙阙下君不来，白鹤山前我应去。云间海上邈难期，赤心会合在何时。但愿尧年一百万，长作巢由也不辞。
长安古意:长安大道连狭斜，青牛白马七香车。玉辇纵横过主第，金鞭络绎向侯家。龙衔宝盖承朝日，凤吐流苏带晚霞。百丈游丝争绕树，一群娇鸟共啼花。啼花戏蝶千门侧，碧树银台万种色。复道交窗作合欢，双阙连甍垂凤翼。梁家画阁天中起，汉帝金茎云外直。楼前相望不相知，陌上相逢讵相识。借问吹箫向紫烟，曾经学舞度芳年。得成比目何辞死，愿作鸳鸯不羡仙。比目鸳鸯真可羡，双去双来君不见。生憎帐额绣孤鸾，好取门帘帖双燕。双燕双飞绕画梁，罗纬翠被郁金香。片片行云著蝉鬓，纤纤初月上鸦黄。鸦黄粉白车中出，含娇含态情非一。妖童宝马铁连钱，娼妇盘龙金屈膝。御史府中乌夜啼，廷尉门前雀欲栖。隐隐朱城临玉道，遥遥翠幰没金堤。挟弹飞鹰杜陵北，探丸借客渭桥西。俱邀侠客芙蓉剑，共宿娼家桃李蹊。娼家日暮紫罗裙，清歌一啭口氛氲。北堂夜夜人如月，南陌朝朝骑似云。南陌北堂连北里，五剧三条控三市。弱柳青槐拂地垂，佳气红尘暗天起。汉代金吾千骑来，翡翠屠苏鹦鹉杯。罗襦宝带为君解，燕歌赵舞为君开。别有豪华称将相，转日回天不相让。意气由来排灌夫，专权判不容萧相。专权意气本豪雄，青虬紫燕坐春风。自言歌舞长千载，自谓骄奢凌五公。节物风光不相待，桑田碧海须臾改。昔时金阶白玉堂，即今唯见青松在。寂寂寥寥扬子居，年年岁岁一床书。独有南山桂花发，飞来飞去袭人裾。
怀仙引:若有人兮山之曲，驾青虬兮乘白鹿，往从之游愿心足。披涧户，访岩轩，石濑潺湲横石径，松萝幂苈掩松门。下空蒙而无鸟，上巉岩而有猿。怀飞阁，度飞梁。休余马于幽谷，挂余冠于夕阳。曲复曲兮烟庄邃，行复行兮天路长。修途杳其未半，飞雨忽以茫茫。山坱轧，磴连褰。攀旧壁而无据，溯泥溪而不前。向无情之白日，窃有恨于皇天。回行遵故道，通川遍流潦。回首望群峰，白云正溶溶。珠为阙兮玉为楼，青云盖兮紫霜裘。天长地久时相忆，千龄万代一来游。
七日登乐游故墓:四序周缇籥，三正纪璇耀。绿野变初黄，旸山开晓眺。中天擢露掌，匝地分星徼。汉寝眷遗灵，秦江想余吊。蚁泛青田酌，莺歌紫芝调。柳色摇岁华，冰文荡春照。远迹谢群动，高情符众妙。兰游澹未归，倾光下岩窈。
释疾文三歌:岁将暮兮欢不再，时已晚兮忧来多。东郊绝此麒麟笔，西山秘此凤凰柯。死去死去今如此，生兮生兮奈汝何。岁去忧来兮东流水，地久天长兮人共死。明镜羞窥兮向十年，骏马停驱兮几千里。麟兮凤兮，自古吞恨无已。茨山有薇兮颍水有漪，夷为柏兮秋有实。叔为柳兮春向飞。倏尔而笑，泛沧浪兮不归。
十五夜观灯:锦里开芳宴，兰缸艳早年。缛彩遥分地，繁光远缀天。接汉疑星落，依楼似月悬。别有千金笑，来映九枝前。
相如琴台:闻有雍容地，千年无四邻。园院风烟古，池台松槚春。云疑作赋客，月似听琴人。寂寂啼莺处，空伤游子神。
春晚山庄率题二首:顾步三春晚，田园四望通。游丝横惹树，戏蝶乱依丛。竹懒偏宜水，花狂不待风。唯馀诗酒意，当了一生中。田家无四邻，独坐一园春。莺啼非选树，鱼戏不惊纶。山水弹琴尽，风花酌酒频。年华已可乐，高兴复留人。
至陈仓晓晴望京邑:拂曙驱飞传，初晴带晓凉。雾敛长安树，云归仙帝乡。涧流漂素沫，岩景霭朱光。今朝好风色，延瞰极天庄。
西使兼送孟学士南游:地道巴陵北，天山弱水东。相看万馀里，共倚一征蓬。零雨悲王粲，清尊别孔融。裴回闻夜鹤，怅望待秋鸿。骨肉胡秦外，风尘关塞中。唯馀剑锋在，耿耿气成虹。
送郑司仓入蜀:离人丹水北，游客锦城东。别意还无已，离忧自不穷。陇云朝结阵，江月夜临空。关塞疲征马，霜氛落早鸿。潘年三十外，蜀道五千中。送君秋水曲，酌酒对清风。
绵州官池赠别同赋湾字:輶轩遵上国，仙佩下灵关。尊酒方无地，联绻喜暂攀。离言欲赠策，高辨正连环。野径浮云断，荒池春草斑。残花落古树，度鸟入澄湾。欲叙他乡别，幽谷有绵蛮。
还赴蜀中贻示京邑游好:籞宿花初满，章台柳向飞。如何正此日，还望昔多违。怅别风期阻，将乖云会稀。敛衽辞丹阙，悬旗陟翠微。野禽喧戍鼓，春草变征衣。回顾长安道，关山起夕霏。
宴梓州南亭得池字:二条开胜迹，大隐叶冲规。亭阁分危岫，楼台绕曲池。长薄秋烟起，飞梁古蔓垂。水鸟翻荷叶，山虫咬桂枝。游人惜将晚，公子爱忘疲。愿得回三舍，琴尊长若斯。
山行寄刘李二参军:万里烟尘客，三春桃李时。事去纷无限，愁来不自持。狂歌欲叹凤，失路反占龟。草碍人行缓，花繁鸟度迟。彼美参卿事，留连求友诗。安知倦游子，两鬓渐如丝。
晚渡渭桥寄示京邑游好:我行背城阙，驱马独悠悠。寥落百年事，裴回万里忧。途遥日向夕，时晚鬓将秋。滔滔俯东逝，耿耿泣西浮。长虹掩钓浦，落雁下星洲。草变黄山曲，花飞清渭流。迸水惊愁鹭，腾沙起狎鸥。一赴清泥道，空思玄灞游。
过东山谷口:不知名利险，辛苦滞皇州。始觉飞尘倦，归来事绿畴。桃源迷处所，桂树可淹留。迹异人间俗，禽同海上鸥。古苔依井被，新乳傍崖流。野老堪成鹤，山神或化鸠。泉鸣碧涧底，花落紫岩幽。日暮餐龟壳，开寒御鹿裘。不辨秦将汉，宁知春与秋。多谢青溪客，去去赤松游。
宿玄武二首:方池开晓色，圆月下秋阴。已乘千里兴，还抚一弦琴。庭摇北风柳，院绕南溟禽。累宿恩方重，穷秋叹不深。
游昌化山精舍:宝地乘峰出，香台接汉高。稍觉真途近，方知人事劳。
登封大酺歌四首:明君封禅日重光，天子垂衣历数长。九州四海常无事，万岁千秋乐未央。日观仙云随凤辇，天门瑞雪照龙衣。繁弦绮席方终夜，妙舞清歌欢未归。翠凤逶迤登介丘，仙鹤裴回天上游。借问乾封何所乐，人皆寿命得千秋。千年圣主应昌期，万国淳风王化基。请比上古无为代，何如今日太平时。
少年行:少年飞翠盖，上路勒金镳。始酌文君酒，新吹弄玉箫。少年不欢乐，何以尽芳朝。千金笑里面，一搦掌中腰。挂缨岂惮宿，落珥不胜娇。寄语少年子，无辞归路遥。
郢城怀古:客心悲暮序，登墉塘瞰平陆。林泽窅芊绵，山川郁重复。王公资设险，名都拒江隩。方城次北门，溟海穷南服。长策挫吴豕，雄图竞周鹿。万乘重沮漳，九鼎轻伊谷。大搜云梦掩，壮观章华筑。人世更盛衰，吉凶良倚伏。遽见邻交断，仍睹贤臣逐。南风忽不竞，西师日侵蹙。运圯属驰驱，时屯恣敲朴。莫救夷陵火，无复秦庭哭。鄢郢遂丘墟，风尘俄惨黩。狐兔时游践，霜露日沾沐。钓渚故池平，神台层宇覆。阵云埋夏首，穷阴惨荒谷。怅矣舟壑迁，悲哉年祀倏。虽异三春望，终伤千里目。
和许侍郎游昆明池:神池望不极，沧波接远天。仪星似河汉，落景类虞泉。年深平馆宇，道泰偃戈船。差池下凫雁，掩映生云烟。浪花开已合，风文直且连。税马金堤外，横舟石岸前。羽觞倾绿蚁，飞日落红鲜。积水浮深智，明珠曜雅篇。大鲸方远击，沉灰独未然。知君啸俦侣，短翮徒联翩。
火凤词二首:歌声扇后出，妆影镜中轻。未能令掩笑，何处欲障声。知音自不惑，得念是分明。莫见双嚬敛，疑人含笑情。佳人靓晚妆，清唱动兰房。影出含风扇，声飞照日梁。娇颦眉际敛，逸韵口中香。自有横陈会，应怜秋夜长。
奉和初春出游应令:鸣笳出望苑，飞盖下芝田。水光浮落照，霞彩淡轻烟。柳色迎三月，梅花隔二年。日斜归骑动，馀兴满山川。
寄杨公:公子盛西京，光华早著名。分庭接游士，虚馆待时英。高阁浮香出，长廊宝钏鸣。面花无隔笑，歌扇不障声。
雨后:晚来风景丽，晴初物色华。薄云向空尽，轻虹逐望斜。后窗临岸竹，前阶枕浦沙。寂寥无与晤，尊酒论风花。
九成宫秋初应诏:帝圃疏金阙，仙台驻玉銮。野分鸣鸑岫，路接宝鸡坛。林树千霜积，山宫四序寒。蝉急知秋早，莺疏觉夏阑。怡神紫气外，凝睇白云端。舜海词波发，空惊游圣难。
和东观群贤七夕临泛昆明池:秋风始摇落，秋水正澄鲜。飞眺牵牛渚，激赏镂鲸川。岸珠沦晓魄，池灰敛曙烟。泛查分写汉，仪星别构天。云光波处动，日影浪中悬。惊鸿絓蒲弋，游鲤入庄筌。萍叶疑江上，菱花似镜前。长林代轻幄，细草即芳筵。文峰开翠潋，笔海控清涟。不挹兰樽圣，空仰桂舟仙。
和长孙秘监伏日苦热:玉署三时晓，金羁五日归。北林开逸径，东阁敞闲扉。池镜分天色，云峰减日辉。游鳞映荷聚，惊翰绕林飞。披襟扬子宅，舒啸仰重闱。
奉和别鲁王:元王诗传博，文后宠灵优。鹤盖动宸眷，龙章送远游。函关疏别道，灞岸引行舟。北林分苑树，东流溢御沟。鸟声含羽碎，骑影曳花浮。圣泽九垓普，天文七曜周。方图献雅乐，簪带奉鸣球。
奉和圣制过温汤:握图开万宇，属圣启千年。骊阜疏缇骑，惊鸿映彩旃。玉霜鸣凤野，金阵藻龙川。祥烟聚危岫，德水溢飞泉。停舆兴睿览，还举大风篇。
酬贺遂亮:古人一言重，尝谓百年轻。今投欢会面，顾盼尽平生。簪裾非所托，琴酒冀相并。累日同游处，通宵唉素诚。霜飘知柳脆，雪冒觉松贞。愿言何所道，幸得岁寒名。
赠右台监察邓茂迁左台殿中:惟昔参多士，无双仰异才。鹰鹯同效逐，鹓鹭忝游陪。入仕光三命，迁荣历二台。隔墙钦素躅，对问限清埃。紫署春光早，兰闱曙色催。谁言夕鸟至，空想邓林隈。
湘川新曲二首:昭潭深无底，橘洲浅而浮。本欲凌波去，翻为目成留。愿君稍弭楫，无令贱妾羞。二八相招携，采菱渡前溪。弱腕随桡起，纤腰向舸低。自解看花笑，憎闻染竹啼。
和陈元光平潮寇诗:抱磴从天上，驱车返岭东。气昂无丑虏，策妙诎群雄。飞絮随风散，余氛向日镕。长戈收百甲，聚骑破千重。落剑惟戎首，游绳系胁从。四野无坚壁，群生未化融。龙湖膏泽下，早晚遍枯穷。
奉和圣制夏日游石淙山:宸晖降望金舆转，仙路峥嵘碧涧幽。羽仗遥临鸾鹤驾，帷宫直坐凤麟洲。飞泉洒液恒疑雨，密树含凉镇似秋。老臣预陪悬圃宴，馀年方共赤松游。
直中书省:清切凤皇池，扶疏鸡树枝。唯应集鸾鹭，何为宿羁雌。大造乾坤辟，深恩雨露垂。昆蚑皆含养，驽骀亦驱驰。木偶翻为用，芝泥忽滥窥。九思空自勉，五字本无施。徒喜逢千载，何阶答二仪。萤光向日尽，蚊力负山疲。禁宇庭除阔，闲宵钟箭移。暗花临户发，残月下帘欹。白发随年改，丹心为主披。命将时共泰，言与行俱危。寄谢巢由客，尧年正在斯。
凝碧池侍宴看竞渡应制:上苑清銮路，高居重豫游。前对芙蓉沼，傍临杜若洲。地如玄扈望，波似洞庭秋。列筵飞翠斝，分曹戏鹢舟。湍高棹影没，岸近榜歌遒。舞曲依鸾殿，箫声下凤楼。忽闻天上乐，疑逐海查流。
奉和立春游苑迎春应制:乘时迎气正璇衡，灞浐烟氛向晚清。剪绮裁红妙春色，宫梅殿柳识天情。瑶筐彩燕先呈端，金缕晨鸡未学鸣。圣泽阳和宜宴乐，年年捧日向东城。
奉和圣制龙池篇:龙兴白水汉兴符，圣主时乘运斗枢。岸上苇茸五花树，波中的皪千金珠。操环昔闻迎夏启，发匣先来瑞有虞。风色云光随隐见，赤云神化象江湖。
安乐公主移入新宅侍宴应制:星桥他日创，仙榜此时开。马向铺钱埒，箫闻弄玉台。人同卫叔美，客似长卿才。借问游天汉，谁能取石回。
奉和幸上阳宫侍宴应制:紫庭金凤阙，丹禁玉鸡川。似立蓬瀛上，疑游昆阆前。鸟将歌合转，花共锦争鲜。湛露飞尧酒，熏风入舜弦。水光摇落日，树色带晴烟。向夕回雕辇，佳气满岩泉。
奉和幸安乐公主山庄应制:玉楼银榜枕严城，翠盖红旂列禁营。日映层岩图画色，风摇杂树管弦声。水边重阁含飞动，云里孤峰类削成。幸睹八龙游阆苑，无劳万里访蓬瀛。
奉和圣制喜雪应制:飘飘瑞雪下山川，散漫轻飞集九埏。似絮还飞垂柳陌，如花更绕落梅前。影随明月团纨扇，声将流水杂鸣弦。共荷神功万庾积，终朝圣寿百千年。
兴庆池侍宴应制:金阙平明宿雾收，瑶池式宴俯清流。瑞凤飞来随帝辇，祥鱼出戏跃王舟。帷齐绿树当筵密，盖转缃荷接岸浮。如临窃比微臣惧，若济叨陪圣主游。
奉和圣制喜雨:艰我稼穑，载育载亭。随物应之，曷圣与灵。谓我何凭，惟德之馨。谁云天远，以诚必至。太清无云，羲和顿辔。于斯烝人，瞻彼非觊。阴冥倏忽，沛泽咸洎。何以致之。我后之感。无皋无隰，黍稷黯黯。无卉无木，敷芬黮黤。黄龙勿来，鸣鸟不思。人和年丰，皇心则怡。岂与周宣，云汉徒诗。
奉和圣制赐诸州刺史以题座右:圣人合天德，洪覆在元元。每劳苍生念，不以黄屋尊。兴化俟群辟，择贤守列藩。得人此为盛，咨岳今复存。降鉴引君道，殷勤启政门。容光无不照，有象必为言。成宪知所奉，致理归其根。肃肃禀玄猷，煌煌戒朱轩。岂徒任遇重，兼尔宴锡繁。载闻励臣节，持答明主恩。
奉和圣制谒玄元皇帝庙斋:兴运昔有感，建祠北山巅。云雷初缔构，日月今悠然。紫气尚蓊郁，玄元如在焉。迨兹事追远，轮奂复增鲜。洞府香林处，斋坛清汉边。吾君乃尊祖，夙驾此留连。乐动人神会，钟成律度圆。笙歌下鸾鹤，芝朮萃灵仙。曾是福黎庶，岂唯味虚玄。赓歌徒有作，微薄谢昭宣。
酬周判官巡至始兴会改秘书少监见贻之作兼呈耿广州:惟昔迁乐土，迨今已重世。阴庆荷先德，素风惭后裔。唯益梓桑恭，岂禀山川丽。于时初自勉，揆己无兼济。瘠土资劳力，良书启蒙蔽。一探石室文，再擢金门第。既起南宫草，复掌西掖制。过举及小人，便蕃在中岁。亚司河海秩，转牧江湖澨。勿谓符竹轻，但觉涓尘细。一麾尚云忝，十驾宜求税。心息已如灰，迹牵且为赘。忽捧天书委，将革海隅弊。朝闻循诚节，夕饮蒙瘴疠。义疾耻无勇，盗憎攻亦锐。葵藿是倾心，豺狼何反噬。履险甘所受，劳贤恧相曳。揽辔但荒服，循陔便私第。嘉庆始获申，恩华复相继。无庸我先举，同事君犹滞。当推奉使绩，且结拜亲契。更延怀安旨，曾是虑危际。善谋虽若兹，至理焉可替。所仗有神道，况承明主惠。
和吏部李侍郎见示秋夜望月忆诸侍郎之什…因命仆继作:清秋发高兴，凉月复闲宵。光逐露华满，情因水镜摇。同时亦所见，异路无相招。美景向空尽，欢言随事销。忽听金华作，诚如玉律调。南宫尚为后，东观何其辽。名数虽云隔，风期幸未遥。今来重馀余论，怀此更终朝。
登郡城南楼:闭阁幸无事，登楼聊永日。云霞千里开，洲渚万形出。澹澹澄江漫，飞飞度鸟疾。邑人半舻舰，津树多枫橘。感别时已屡，凭眺情非一。远怀不我同，孤兴与谁悉。平生本单绪，邂逅承优秩。谬忝为邦寄，多惭理人术。驽铅虽自勉，仓廪素非实。陈力倘无效，谢病从芝朮。
秋晚登楼望南江入始兴郡路:潦收沙衍出，霜降天宇晶。伏槛一长眺，津途多远情。思来江山外，望尽烟云生。滔滔不自辨，役役且何成。我来飒衰鬓，孰云飘华缨。枥马苦踡跼，笼禽念遐征。岁阴向晼晚，日夕空屏营。物生贵得性，身累由近名。内顾觉今是，追叹何时平。
登古阳云台:庭树日衰飒，风霜未云已。驾言遣忧思，乘兴求相似。楚国兹故都，兰台有馀址。传闻襄王世，仍立巫山祀。方此全盛时，岂无婵娟子。色荒神女至，魂荡宫观启。蔓草今如积，朝云为谁起。
与生公游石窟山:探秘孰云远，忘怀复尔同。日寻高深意，宛是神仙中。跻险构灵室，诡制非人功。潜洞黝无底，殊庭忽似梦。岂如武安凿，自若茅山通。造物良有寄，嬉游乃惬衷。犹希咽玉液，从此升云空。咄咄共携手，冷然且驭风。
始兴南山下有林泉，尝卜居焉，荆州卧病有怀此地:出处各有在，何者为陆沉。幸无迫贱事，聊可祛迷襟。世路少夷坦，孟门未岖。。多惭入火术，常惕履冰心。一跌不自保，万全焉可寻。行行念归路，眇眇惜光阴。浮生如过隙，先达已吾箴。敢忘丘山施，亦云年病侵。力衰在所养，时谢良不任。但忆旧栖息，愿言遂窥临。云间日孤秀，山下面清深。萝鸢自为幄，风泉何必琴。归此老吾老，还当日千金。
咏史:大德始无颇，中智是所是。居然已不一，况乃务相诡。小道致泥难，巧言因萋毁。穰侯或见迟，苏生得阴揣。轻既长沙傅，重亦边郡徙。势倾不幸然，迹在胡宁尔。沧溟所为大，江汉日来委。沣水虽复清，鱼鳖岂游此。贤哉有小白，仇中有管氏。若人不世生，悠悠多如彼。
骊山下逍遥公旧居游集:君子体清尚，归处有兼资。虽然经济日，无忘幽栖时。卜居旧何所，休浣尝来兹。岑寂罕人至，幽深获我思。松涧聆遗风，兰林览馀滋。往事诚已矣，道存犹可追。遗子后黄金，作歌先紫芝。明德有自来，奕世皆秉彝。岂与磻溪老，崛起周太师。我心希硕人，逮此问元龟。怊怅既怀远，沉吟亦省私。已云宠禄过，况在华发衰。轩盖有迷复，丘壑无磷缁。感物重所怀，何但止足斯。
杂诗五首:孤桐亦胡为，百尺傍无枝。疏阴不自覆，修干欲何施。高冈地复迥，弱植风屡吹。凡鸟已相噪，凤凰安得知。萝茑必有托，风霜不能落。酷在兰将蕙，甘从葵与藿。运命虽为宰，寒暑自回薄。悠悠天地间，委顺无不乐。良辰不可遇，心赏更蹉跎。终日块然坐，有时劳者歌。庭前揽芳蕙，江上托微波。路远无能达，忧情空复多。湘水吊灵妃，斑竹为情绪。汉水访游女，解佩欲谁与。同心不可见，异路空延伫。浦上青枫林，津傍白沙渚。行吟至落日，坐望只愁予。神物亦岂孤，佳期竟何许。木直几自寇，石坚亦他攻。何言为用薄，而与火膏同。物类有固然，谁能取径通。纤纤良田草，靡靡唯从风。日夜沐甘泽，春秋等芳丛。生性苟不夭，香臭谁为中。道家贵至柔，儒生何固穷。终始行一意，无乃过愚公。
感遇十二首:兰叶春葳蕤，桂华秋皎洁。欣欣此生意，自尔为佳节。谁知林栖者，闻风坐相悦。草木有本心，何求美人折。幽林归独卧，滞虑洗孤清。持此谢高鸟，因之传远情。日夕怀空意，人谁感至精。飞沉理自隔，何所慰吾诚。鱼游乐深池，鸟栖欲高枝。嗟尔蜉蝣羽，薨薨亦何为。有生岂不化，所感奚若斯。神理日微灭，吾心安得知。浩叹杨朱子，徒然泣路岐。孤鸿海上来，池潢不敢顾。侧见双翠鸟，巢在三珠树。矫矫珍木巅，得无金丸惧。美服患人指，高明逼神恶。今我游冥冥，弋者何所慕。吴越数千里，梦寐今夕见。形骸非我亲，衾枕即乡县。化蝶犹不识，川鱼安可羡。海上有仙山，归期觉神变。西日下山隐，北风乘夕流。燕雀感昏旦，檐楹呼匹俦。鸿鹄虽自远，哀音非所求。贵人弃疵贱，下士尝殷忧。众情累外物，恕己忘内修。感叹长如此，使我心悠悠。江南有丹橘，经冬犹绿林。岂伊地气暖，自有岁寒心。可以荐嘉客，奈何阻重深。运命唯所遇，循环不可寻。徒言树桃李，此木岂无阴。永日徒离忧，临风怀蹇修。美人何处所，孤客空悠悠。青鸟跂不至，朱鳖谁云浮。夜分起踯躅，时逝曷淹留。抱影吟中夜，谁闻此叹息。美人适异方，庭树含幽色。白云愁不见，沧海飞无翼。凤凰一朝来，竹花斯可食。汉上有游女，求思安可得。袖中一札书，欲寄双飞翼。冥冥愁不见，耿耿徒缄忆。紫兰秀空蹊，皓露夺幽色。馨香岁欲晚，感叹情何极。白云在南山，日暮长太息。我有异乡忆，宛在云溶溶。凭此目不觏，要之心所钟。但欲附高鸟，安敢攀飞龙。至精无感遇，悲惋填心胸。归来扣寂寞，人愿天岂从。闭门迹群化，凭林结所思。啸叹此寒木，畴昔乃芳蕤。朝阳凤安在，日暮蝉独悲。浩思极中夜，深嗟欲待谁。所怀诚已矣，既往不可追。鼎食非吾事，云仙尝我期。胡越方杳杳，车马何迟迟。天壤一何异，幽嘿卧帘帷。
南阳道中作:登郢属岁阴，及宛懵所适。复闻东汉主，遣此南都迹。佳气蔼厥初，霸图纷在昔。兹邦称贵近，与世尝薰赫。遭遇感风云，变衰空草泽。不识邓公树，犹传阴后石。驱马历闉闍，荆榛翳阡陌。事去物无象，感来心不怿。怀古对穷秋，兴言伤远客。眇默遵岐路，辛勤弊行役。云雁号相呼，林麇走自索。顾忆徇书剑，未尝安枕席。岂暇墨突黔，空持辽豕白。迷复期非远，归欤赏农隙。
在郡秋怀二首:秋风入前林，萧瑟鸣高枝。寂寞游子思，寤叹何人知。宦成名不立，志存岁已驰。五十而无闻，古人深所疵。平生去外饰，直道如不羁。未得操割效，忽复寒暑移。物情自古然，身退毁亦随。悠悠沧江渚，望望白云涯。露下霜且降，泽中草离披。兰艾若不分，安用馨香为。庭芜生白露，岁候感遐心。策蹇惭远途，巢枝思故林。小人恐致寇，终日如临深。鱼鸟好自逸，池笼安所钦。挂冠东都门，采厥南山岑。议道诚愧昔，览分还惬今。怃然忧成老，空尔白头吟。
敕赐宁王池宴:贤王有池馆，明主赐春游。淑气林间发，恩光水上浮。徒惭和鼎地，终谢巨川舟。皇泽空如此，轻生莫可酬。
天津桥东旬宴得歌字韵:清洛象天河，东流形胜多。朝来逢宴喜，春尽却妍和。泉鲔欢时跃，林莺醉里歌。赐恩频若此，为乐奈人何。
上阳水窗旬宴得移字韵:河汉非应到，汀洲忽在斯。仍逢帝乐下，如逐海槎窥。春赏时将换，皇恩岁不移。今朝游宴所，莫比天泉池。
和姚令公从幸温汤喜雪:万乘飞黄马，千金狐白裘。正逢银霰积，如向玉京游。瑞色铺驰道，花文拂彩旒。还闻吉甫颂，不共郢歌俦。
晚霁登王六东阁:试上江楼望，初逢山雨晴。连空青嶂合，向晚白云生。彼美要殊观，萧条见远情。情来不可极，日暮水流清。
和韦尚书答梓州兄南亭宴集:棠棣闻馀兴，乌衣有旧游。门前杜城陌，池上曲江流。暇日尝繁会，清风咏阻修。始知西峙岳，同气此相求。
晨出郡舍林下:晨兴步北林，萧散一开襟。复见林上月，娟娟犹未沉。片云自孤远，丛筱亦清深。无事由来贵，方知物外心。
饯王司马入计同用洲字:元僚行上计，举饯出林丘。忽望题舆远，空思解榻游。别筵铺柳岸，征棹倚芦洲。独叹湘江水，朝宗向北流。
送宛句赵少府:解巾行作吏，尊酒谢离居。修竹含清景，华池澹碧虚。地将幽兴惬，人与旧游疏。林下纷相送，多逢长者车。
初入湘中有喜:征鞍穷郢路，归棹入湘流。望鸟唯贪疾，闻猿亦罢愁。两边枫作岸，数处橘为洲。却记从来意，翻疑梦里游。
浈阳峡:行舟傍越岑，窈窕越溪深。水暗先秋冷，山晴当昼阴。重林间五色，对壁耸千寻。惜此生遐远，谁知造化心。
春江晚景:江林多秀发，云日复相鲜。征路那逢此，春心益渺然。兴来祗自得，佳气莫能传。薄暮津亭下，馀花满客船。
故刑部李尚书荆谷山集会:尝闻继老聃，身退道弥耽。结宇倚青壁，疏泉喷碧潭。苔石随人古，烟花寄酒酣。山光纷向夕，归兴杜城南。
戏题春意:一作江南守，江林三四春。相鸣不及鸟，相乐喜关人。日守朱丝直，年催华发新。淮阳只有卧，持此度芳辰。
初秋忆金均两弟:江渚秋风至，他乡离别心。孤云愁自远，一叶感何深。忧喜尝同域，飞鸣忽异林。青山西北望，堪作白头吟。
奉和圣制早发三乡山行:羽卫森森西向秦，山川历历在清晨。晴云稍卷寒岩树，宿雨能销御路尘。圣德由来合天道，灵符即此应时巡。遣贤一一皆羁致，犹欲高深访隐沦。
奉和圣制早登太行山率尔言志:孟月摄提贞，乘时我后征。晨严九折度，暮戒六军行。日御驰中道，风师卷太清。戈鋋林表出，组练雪间明。动植希皇豫，高深奉睿情。陪游七圣列，望幸百神迎。气色烟犹喜，恩光草尚荣。之罘称万岁，今此复同声。
奉和圣制登封礼毕洛城酺宴:大君毕能事，端扆乐成功。运与千龄合，欢将万国同。汉酺歌圣酒，韶乐舞薰风。河洛荣光遍，云烟喜气通。春华顿觉早，天泽倍知崇。草木毕沾被，犹言不在躬。
恩赐乐游园宴应制:宝筵延厚命，供帐序群公。形胜宜春接，威仪建礼同。晞阳人似露，解愠物从风。朝庆千龄始，年华二月中。辉光遍草木，和气发丝桐。岁岁无为化，宁知乐九功。
奉和吏部崔尚书雨后大明朝堂望南山:迢递终南顶，朝朝阊阖前。朅来青绮外，高在翠微先。双凤蹇为阙，群龙俨若仙。还知到玄圃，更是谒甘泉。夜雨尘初灭，秋空月正悬。诡容纷入望，霁色宛成妍。东极华阴践，西弥。冢连。奔峰出岭外，瀑水落云边。汉帝宫将苑，商君陌与阡。林华铺近甸，烟霭绕晴川。既庶仁斯及，分忧政已宣。山公启事罢，吉甫颂声传。济济金门步，洋洋玉树篇。徒歌虽有属，清越岂同年。
和崔尚书喜雨:积阳虽有晦，经月未为灾。上念人天重，先祈云汉回。仁心及草木，号令起风雷。照烂阴霞止，交纷瑞雨来。三辰破黍稷，四达屏氛埃。池溜因忝满，林芳为洒开。听中声滴沥，望处影徘徊。惠泽成丰岁，昌言发上才。无论验石鼓，不是御云台。直颂皇恩浃，崇朝遍九垓。
和许给事中直夜简诸公:未央钟漏晚，仙宇蔼沉沉。武卫千庐合，严扃万户深。左掖知天近，南窗见月临。树摇金掌露，庭徙玉楼阴。他日闻更直，中宵属所钦。声华大国宝，夙夜近臣心。逸兴乘高阁，雄飞在禁林。宁思窃抃者，情发为知音。
和苏侍郎小园夕霁寄诸弟:清风阊阖至，轩盖承明归。云月爱秋景，林堂开夜扉。何言兼济日，尚与宴私违。兴逐蒹葭变，文因棠棣飞。人伦用忠孝，帝德已光辉。赠弟今为贵，方知陆氏微。
酬通事舍人寓直见示篇中兼起居陆舍人景献:轩掖殊清秘，才华固在斯。兴因膏泽洒，情与惠风吹。所美应人誉，何私亦我仪。同声感乔木，比翼谢长离。价以陆生减，贤惭鲍叔知。薄游尝独愧，芳讯乃兼施。此夜金闺籍，伊人琼树枝。飞鸣复何远，相顾幸媞媞。
与袁补阙寻蔡拾遗会此公出行后蔡有五韵诗…以此篇答焉:辙迹陈家巷，诗书孟子邻。偶来乘兴者，不值草玄人。契是忘年合，情非累日申。闻君还薄暮，见眷及兹辰。赠我如琼玖，将何报所亲。
酬王履震游园林见贻:宅生惟海县，素业守郊园。中览霸王说，上徼明主恩。一行罢兰径，数载历金门。既负潘生拙，俄从周任言。逶迤恋轩陛，萧散反丘樊。旧径稀人迹，前池耗水痕。并看芳树老，唯觉敝庐存。自我栖幽谷，逢君翳覆盆。孟轲应有命，贾谊得无冤。江上行伤远，林间偶避喧。地偏人事绝，时霁鸟声繁。独善心俱闭，穷居道共尊。乐因南涧藻，忧岂北堂萱。幽意加投漆，新诗重赠轩。平生徇知己，穷达与君论。
贺给事尝诣蔡起居郊馆有诗因命同作:记言闻直史，筑室面层阿。岂不承明入，终云幽意多。沉冥高士致，休浣故人过。前岭游氛灭，中林芳气和。兹辰阻佳趣，望美独如何。
南山下旧居闲放:祗役已云久，乘闲返服初。块然屏尘事，幽独坐林闾。清旷前山远，纷喧此地疏。乔木凌青霭，修篁媚绿渠。耳和绣翼鸟，目畅锦鳞鱼。寂寞心还间，飘飖体自虚。兴来命旨酒，临罢阅仙书。但乐多幽意，宁知有毁誉。尚想争名者，谁云要路居。都忘下流叹，倾夺竟何如。
高斋闲望言怀:高斋复晴景，延眺属清秋。风物动归思，烟林生远愁。纷吾自穷海，薄宦此中州。取路无高足，随波适下流。岁华空冉冉，心曲且悠悠。坐惜芳时歇，胡然久滞留。
登城楼望西山作:城楼枕南浦，日夕顾西山。宛宛鸾鹤处，高高烟雾间。仙井今犹在，洪厓久不还。金编莫我授，羽驾亦难攀。檐际千峰出，云中一鸟闲。纵观穷水国，游思遍人寰。勿复尘埃事，归来且闭关。
经江宁览旧迹至玄武湖:南国更数世，北湖方十洲。天清华林苑，日晏景阳楼。果下回仙骑，津傍驻彩斿。凫鹥喧凤管，荷芰斗龙舟。七子陪诗赋，千人和棹讴。应言在镐乐，不让横汾秋。风俗因纾慢，江山成易由。驹王信不武，孙叔是无谋。佳气日将歇，霸功谁与修。桑田东海变，麋鹿姑苏游。否运争三国，康时劣九州。山虽幕府在，馆岂豫章留。水淀还相阅，菱歌亦故遒。雄图不足问，唯想事风流。
登乐游原春望书怀:城隅有乐游，表里见皇州。策马既长远，云山亦悠悠。万壑清光满，千门喜气浮。花间直城路，草际曲江流。凭眺兹为美，离居方独愁。已惊玄发换，空度绿荑柔。奋翼笼中鸟，归心海上鸥。既伤日月逝，且欲桑榆收。豹变焉能及，莺鸣非可求。愿言从所好，初服返林丘。
候使登石头驿楼作:山槛凭南望，川途眇北流。远林天翠合，前浦日华浮。万井缘津渚，千艘咽渡头。渔商多末事，耕稼少良畴。自守陈蕃榻，尝登王粲楼。徒然骋目处，岂是获心游。向迹虽愚谷，求名异盗丘。息阴芳木所，空复越乡忧。
陪王司马登薛公逍遥台:尝闻薛公泪，非直雍门琴。窜逐留遗迹，悲凉见此心。府中因暇豫，江上幸招寻。人事已成古，风流独至今。闲情多感叹，清景暂登临。无复甘棠在，空馀蔓草深。晴光送远目，胜气入幽襟。水去朝沧海，春来换碧林。赋怀湘浦吊，碑想汉川沉。曾是陪游日，徒为梁父吟。
与弟游家园:定省荣君赐，来归是昼游。林鸟飞旧里，园果让新秋。枝长南庭树，池临北涧流。星霜屡尔别，兰麝为谁幽。善积家方庆，恩深国未酬。栖栖将义动，安得久情留。
城南隅山池春中田袁二公盛称其美夏首获赏果…故有此咏:忆昨闻佳境，驾言寻昔蹊。非惟初物变，亦与旧游暌。幽渚为君说，清晨即我携。途深独睥睨，历险共攀跻。林笋苞青箨，津杨委绿荑。荷香初出浦，草色复缘堤。乐处将鸥狎，谭端用马齐。且言临海郡，兼话武陵溪。异壤风烟绝，空山岩径迷。如何际朝野，从此待金闺。
商洛山行怀古:园绮值秦末，嘉遁此山阿。陈迹向千古，荒途始一过。硕人久沦谢，乔木自森罗。故事昔尝览，遗风今岂讹。泌泉空活活，樵臾独皤皤。是处清晖满，从中幽兴多。长怀赤松意，复忆紫芝歌。避世辞轩冕，逢时解薜萝。盛明今在运，吾道竟如何。
南还以诗代书赠京师旧僚:薄宦晨昏阙，尊尊义取斯。穷愁年貌改，寂历尔胡为。不谄词多忤，无容礼益卑。微生尚何有，远迹固其宜。思扰梁山曲，情遥越鸟枝。故园从海上，良友邈天涯。云雨叹一别，川原劳载驰。上惭伯乐顾，中负叔牙知。去国诚寥落，经途弊险巇。岁逢霜雪苦，林属蕙兰萎。欲赠幽芳歇，行悲旧赏移。一从关作限，两见月成规。苒苒穷年籥，行行尽路岐。征鞍税北渚，归帆指南垂。树晚犹葱蒨，江寒尚渺瀰。土风从楚别，山水入湘奇。石濑相奔触，烟林更蔽亏。层崖夹洞浦，轻舸泛澄漪。松筱行皆傍，禽鱼动辄随。惜哉边地隔，不与故人窥。畴昔陪鹓鹭，朝阳振羽仪。来音虽寂寞，接景每逶迤。朝罢冥尘事，宾来话酒卮。邀欢逐芳草，结兴选华池。及此风成叹，何时雾可披。自怜无用者，谁念有情离。望美音容阔，怀贤梦想疲。因声达霄汉，持拙守东陂。
自始兴溪夜上赴岭:尝蓄名山意，兹为世网牵。征途屡及此，初服已非然。日落青岩际，溪行绿筱边。去舟乘月后，归鸟息人前。数曲迷幽嶂，连圻触暗泉。深林风绪结，遥夜客情悬。非梗胡为泛，无膏亦自煎。不知于役者，相乐在何年。
郡中每晨兴辄见群鹤东飞至暮又行列而返…所羡遂赋以诗:云间有数鹤，抚翼意无违。晓日东田去，烟霄北渚归。欢呼良自适，罗列好相依。远集长江静，高翔众鸟稀。岂烦仙子驭，何畏野人机。却念乘轩者，拘留不得飞。
和姚令公哭李尚书乂:贵贱虽殊等，平生窃下风。云泥势已绝，山海纳还通。忽叹登龙者，翻将吊鹤同。琴诗犹可托，剑履独成空。畴昔尝论礼，兴言每匪躬。人思崔琰议，朝掩祭遵公。作善神何酷，依仁命不融。天文虚北斗，人事罢南宫。上宰既伤旧，下流弥感衷。无恩报国士，徒欲问玄穹。
奉和上元酺宴应诏:甲乙遇灾年，周隋送上弦。妖星六丈出，沴气七重悬。赤县空无主，苍生欲问天。龟龙开宝命，云火昭灵庆。万物睹真人，千秋逢圣政。祖宗玄泽远，文武休光盛。大号域中平，皇威天下惊。参辰昭文物，宇宙浃声名。汉后三章令，周王五伐兵。匈奴穷地角，本自远正朔。骄子起天街，由来亏礼乐。一衣扫风雨，再战夷屯剥。清明日月旦，萧索烟云涣。寒暑既平分，阴阳复贞观。惟神谐妙物，乃圣符幽赞。下武发祯祥，平阶属会昌。金泥封日观，璧水匝明堂。业盛勋华德，兴包天地皇。孝思义罔极，易礼光前式。天焕三辰辉，灵书五云色。敬时穷发敛，卜代盈千亿。五纬聚华轩，重光入望园。公卿论至道，天子拜昌言。雷解初开出，星空即便元。瑶台凉景荐，银阙秋阴遍。百戏骋鱼龙，千门壮宫殿。深仁洽蛮徼，恺乐周寰县。宣室召群臣，明庭礼百神。仰德还符日，沾恩更似春。襄城非牧竖，楚国有巴人。
广溪峡:广溪三峡首，旷望兼川陆。山路绕羊肠，江城镇鱼腹。乔林百丈偃，飞水千寻瀑。惊浪回高天，盘涡转深谷。汉氏昔云季，中原争逐鹿。天下有英雄，襄阳有龙伏。常山集军旅，永安兴版筑。池台忽已倾，邦家遽沦覆。庸才若刘禅，忠佐为心腹。设险犹可存，当无贾生哭。
紫骝马:侠客重周游，金鞭控紫骝。蛇弓白羽箭，鹤辔赤茸鞦。发迹来南海，长鸣向北州。匈奴今未灭，画地取封侯。
送梓州周司功:御沟一相送，征马屡盘桓。言笑方无日，离忧独未宽。举杯聊劝酒，破涕暂为欢。别后风清夜，思君蜀路难。
游废观:青幛倚丹田，荒凉数百年。独知小山桂，尚识大罗天。药败金炉火，苔昏玉女泉。岁时无壁画，朝夕有阶烟。花柳三春节，江山四望悬。悠然出尘网，从此狎神仙。
送李庶子致仕还洛:此地倾城日，由来供帐华。亭逢李广骑，门接邵平瓜。原野烟氛匝，关河游望赊。白云断岩岫，绿草覆江沙。诏赐扶阳宅，人荣御史车。灞池一相送，流涕向烟霞。
和酬虢州李司法:唇齿标形胜，关河壮邑居。寒山抵方伯，秋水面鸿胪。君子从游宦，忘情任卷舒。风霜下刀笔，轩盖拥门闾。平野芸黄遍，长洲鸿雁初。菊花宜泛酒，浦叶好裁书。昔我芝兰契，悠然云雨疏。非君重千里，谁肯惠双鱼。
和郑雠校内省眺瞩思乡怀友:铜门初下辟，石馆始沉研。游雾千金字，飞云五色笺。楼台横紫极，城阙俯青田。暄入瑶房里，春回玉宇前。霞文埋落照，风物澹归烟。翰墨三馀隙，关山四望悬。颓峰暌酌羽，流水旷鸣弦。虽欣承白雪，终恨隔青天。
夜饮东亭:春泉鸣大壑，皓月吐层岑。岑壑景色佳，慰我远游心。暗芳足幽气，惊栖多众音。高兴南山曲，长谣横素琴。
浣纱篇赠陆上人:越女颜如花，越王闻浣纱。国微不自宠，献作吴宫娃。山薮半潜匿，苎萝更蒙遮。一行霸句践，再笑倾夫差。艳色夺人目，斅嚬亦相夸。一朝还旧都，靓妆寻若耶。鸟惊入松网，鱼畏沉荷花。始觉冶容妄，方悟群心邪。钦子秉幽意，世人共称嗟。愿言托君怀，倘类蓬生麻。家住雷门曲，高阁凌飞霞。淋漓翠羽帐，旖旎采云车。春风艳楚舞，秋月缠胡笳。自昔专娇爱，袭玩唯矜奢。达本知空寂，弃彼犹泥沙。永割偏执性，自长薰修芽。携妾不障道，来止妾西家。
雨从箕山来:雨从箕山来，倏与飘风度。晴明西峰日，绿缛南溪树。此时客精庐，幸蒙真僧顾。深入清净理，妙断往来趣。意得两契如，言尽共忘喻。观花寂不动，闻鸟悬可悟。向夕闻天香，淹留不能去。
洞庭湖:地尽天水合，朝及洞庭湖。初日当中涌，莫辨东西隅。晶耀目何在，滢荧心欲无。灵光晏海若，游气耿天吴。张乐轩皇至，征苗夏禹徂。楚臣悲落叶，尧女泣苍梧。野积九江润，山通五岳图。风恬鱼自跃，云夕雁相呼。独此临泛漾，浩将人代殊。永言洗氛浊，卒岁为清娱。要使功成退，徒劳越大夫。
景龙四年春祠海:肃事祠春溟，宵斋洗蒙虑。鸡鸣见日出，鹭下惊涛鹜。地阔八荒近，天回百川澍。筵端接空曲，目外唯雰雾。暖气物象来，周游晦明互。致牲匪玄享，禋涤期灵煦。的的波际禽，沄沄岛间树。安期今何在，方丈蔑寻路。仙事与世隔，冥搜徒已屡。四明背群山，遗老莫辨处。抚中良自慨，弱龄忝恩遇。三入文史林，两拜神仙署。虽叹出关远，始知临海趣。赏来空自多，理胜孰能喻。留楫竟何待，徙倚忽云暮。
温泉庄卧病寄杨七炯:移疾卧兹岭，寥寥倦幽独。赖有嵩丘山，高枕长在目。兹山栖灵异，朝夜翳云族。是日濛雨晴，返景入岩谷。幂幂涧畔草，青青山下木。此意方无穷，环顾怅林麓。伊洛何悠漫，川原信重复。夏馀鸟兽蕃，秋末禾黍熟。秉愿守樊圃，归闲欣艺牧。惜无载酒人，徒把凉泉掬。
自衡阳至韶州谒能禅师:谪居窜炎壑，孤帆淼不系。别家万里馀，流目三春际。猿啼山馆晓，虹饮江皋霁。湘岸竹泉幽，衡峰石囷闭。岭嶂穷攀越，风涛极沿济。吾师在韶阳，欣此得躬诣。洗虑宾空寂，焚香结精誓。愿以有漏躯，聿薰无生慧。物用益冲旷，心源日闲细。伊我获此途，游道回晚计。宗师信舍法，摈落文史艺。坐禅罗浮中，寻异穷海裔。何辞御魑魅，自可乘炎疠。回首望旧乡，云林浩亏蔽。不作离别苦，归期多年岁。
见南山夕阳召监师不至:夕阳黯晴碧，山翠互明灭。此中意无限，要与开士说。徒郁仲举思，讵回道林辙。孤兴欲待谁，待此湖上月。
游法华寺:薄游京都日，遥羡稽山名。分刺江海郡，朅来征素情。松露洗心眷，象筵敷念诚。薄云界青嶂，皎日鶱朱甍。苔涧深不测，竹房闲且清。感真六象见，垂兆二鸟鸣。古今信灵迹，中州莫与京。林巘永栖业，岂伊佐一生。浮悟虽已久，事试去来成。观念幸相续，庶几最后明。
春湖古意:院梅发向尺，园鸟复成曲。落日游南湖，果掷颜如玉。含情不得语，转盼知所属。惆怅未可归，宁关须采箓。
游陆浑南山自歇马岭到枫香林以诗代书答李舍人適:晨登歇马岭，遥望伏牛山。孤出群峰首，熊熊元气间。太和亦崔嵬，石扇横闪倏。细岑互攒倚，浮巘竞奔蹙。白云遥入怀，青霭近可掬。徒寻灵异迹，周顾惬心目。晨拂鸟路行，暮投人烟宿。粳稻远弥秀，栗芋秋新熟。石髓非一岩，药苗乃万族。间关踏云雨，缭绕缘水木。西见商山芝，南到楚乡竹。楚竹幽且深，半杂枫香林。浩歌清潭曲，寄尔桃源心。
自洪府舟行直书其事:仲春辞国门，畏途横万里。越淮乘楚嶂，造江泛吴汜。严程无休隙，日夜涉风水。昔闻垂堂言，将诫千金子。问余何奇剥，迁窜极炎鄙。揆己道德馀，幼闻虚白旨。贵身贱外物，抗迹远尘轨。朝游伊水湄，夕卧箕山趾。妙年拙自晦，皎洁弄文史。谬辱紫泥书，挥翰青云里。事往每增伤，宠来常誓止。铭骨怀报称，逆鳞让金紫。安位衅潜构，退耕祸犹起。栖岩实吾策，触藩诚内耻。济济同时人，台庭鸣剑履。愚以卑自卫，兀坐去沉滓。迨兹理已极，窃位申知己。群议负宿心，获戾光华始。黄金忽销铄，素业坐沦毁。浩叹诬平生，何独恋枌梓。浦树浮郁郁，皋兰覆靡靡。百越去魂断，九疑望心死。未尽匡阜游，远欣罗浮美。周旋本师训，佩服无生理。异国多灵仙，幽探忘年纪。敝庐嵩山下，空谷茂兰芷。悠悠南溟远，采掇长已矣。
伤王七秘书监寄呈扬州陆长史通简府僚广陵以广好事:王氏贵先宗，衡门栖道风。传心晤有物，秉化游无穷。学奥九流异，机玄三语同。书乃墨场绝，文称词伯雄。白屋藩魏主，苍生期谢公。一祗贤良诏。遂谒承明宫。补衮望奚塞，尊儒位未充。罢官七门里，归老一丘中。尝忝长者辙，微言私谓通。我行会稽郡，路出广陵东。物在人已矣，都疑淮海空。
绿竹引:青溪绿潭潭水侧，修竹婵娟同一色。徒生仙实凤不游，老死空山人讵识。妙年秉愿逃俗纷，归卧嵩丘弄白云。含情傲睨慰心目，何可一日无此君。
下山歌:下嵩山兮多所思，携佳人兮步迟迟。松间明月长如此，君再游兮复何时。
嵩山天门歌:登天门兮坐盘石之嶙峋，前漎漎兮未半，下漠漠兮无垠。纷窈窕兮岩倚披以鹏翅，洞胶葛兮峰棱层以龙鳞。松移岫转，左变而右易。风生云起，出鬼而入神。吾亦不知其灵怪如此，愿游杳冥兮见羽人。重曰，天门兮穹崇，回合兮攒丛，松万接兮柱日，石千寻兮倚空。晚阴兮足风，夕阳兮赩红。试一望兮夺魄，况众妙之无穷。
夏日仙萼亭应制:高岭逼星河，乘舆此日过。野含时雨润，山杂夏云多。睿藻光岩穴，宸襟洽薜萝。悠然小天下，归路满笙歌。
奉和圣制闰九月九日登庄严总持二寺阁:闰月再重阳，仙舆历宝坊。帝歌云稍白，御酒菊犹黄。风铎喧行漏，天花拂舞行。豫游多景福，梵宇日生光。
扈从登封途中作:帐殿郁崔嵬，仙游实壮哉。晓云连幕卷，夜火杂星回。谷暗千旗出，山鸣万乘来。扈从良可赋，终乏掞天才。
奉和梁王宴龙泓应教得微字:水府沦幽壑，星轺下紫微。鸟惊司仆驭，花落侍臣衣。芳树摇春晚，晴云绕座飞。淮王正留客，不醉莫言归。
蓝田山庄:宦游非吏隐，心事好幽偏。考室先依地，为农且用天。辋川朝伐木，蓝水暮浇田。独与秦山老，相欢春酒前。
春日宴宋主簿山亭得寒字:公子正邀欢，林亭春未兰。攀岩践苔易，迷路出花难。窗覆垂杨暖，阶侵瀑水寒。帝城归路直，留兴接鹓鸾。
秋晚游普耀寺:薄暮曲江头，仁祠暂可留。山形无隐霁，野色遍呈秋。荷覆香泉密，藤缘宝树幽。平生厌尘事，过此忽悠悠。
寄天台司马道士:卧来生白发，览镜忽成丝。远愧餐霞子，童颜且自持。旧游惜疏旷，微尚日磷缁。不寄西山药，何由东海期。
送田道士使蜀投龙:风驭忽泠然，云台路几千。蜀门峰势断，巴字水形连。人隔壶中地，龙游洞里天。赠言回驭日，图画彼山川。
送许州宋司马赴任:颍郡水东流，荀陈兄弟游。偏伤兹日远，独向聚星州。河润在明德，人康非外求。当闻力为政，遥慰我心愁。
送永昌萧赞府:柳变曲江头，送君函谷游。弄琴宽别意，酌醴醉春愁。恋本亦何极，赠言微所求。莫令金谷水，不入故园流。
汉江宴别:汉广不分天，舟移杳若仙。秋虹映晚日，江鹤弄晴烟。积水浮冠盖，遥风逐管弦。嬉游不可极，留恨此山川。
泛镜湖南溪:乘兴入幽栖，舟行日向低。岩花候冬发，谷鸟作春啼。沓嶂开天小，丛篁夹路迷。犹闻可怜处，更在若邪溪。
游韶州广界寺:影殿临丹壑，香台隐翠霞。巢飞衔象鸟，砌蹋雨空花。宝铎摇初霁，金池映晚沙。莫愁归路远，门外有三车。
梁宣王挽词三首:贵藩尧母族，外戚汉家亲。业重兴王际，功高复辟辰。爱贤唯报国，乐善不防身。今日衣冠送，空伤置醴人。金精何日闭，玉匣此时开。东望连吾子，南瞻近帝台。地形龟食报，坟土燕衔来。可叹虞歌夕，纷纷骑吹回。像设千年在，平生万事违。彩旌翻葆吹，圭翣奠灵衣。垄日寒无影，郊云冻不飞。君王留此地，驷马欲何归。
旅宿淮阳亭口号:日暮风亭上，悠悠旅思多。故乡临桂水，今夜渺星河。暗草霜华发，空亭雁影过。兴来谁与语，劳者自为歌。
奉和春初幸太平公主南庄应制:青门路接凤凰台，素浐宸游龙骑来。涧草自迎香辇合，岩花应待御筵开。文移北斗成天象，酒递南山作寿杯。此日侍臣将石去，共欢明主赐金回。
三阳宫侍宴应制得幽字:离宫秘苑胜瀛洲，别有仙人洞壑幽。岩边树色含风冷，石上泉声带雨秋。鸟向歌筵来度曲，云依帐殿结为楼。微臣昔忝方明御，今日还陪八骏游。
奉和幸大荐福寺:香刹中天起，宸游满路辉。乘龙太子去，驾象法王归。殿饰金人影，窗摇玉女扉。稍迷新草木，遍识旧庭闱。水入禅心定，云从宝思飞。欲知皇劫远，初拂六铢衣。
奉和荐福寺应制:梵筵光圣邸，游豫览宏规。不改灵光殿，因开功德池。莲生新步叶，桂长昔攀枝。涌塔庭中见，飞楼海上移。闻韶三月幸，观象七星危。欲识龙归处，朝朝云气随。
宴安乐公主宅得空字:英藩筑外馆，爱主出王宫。宾至星槎落，仙来月宇空。玳梁翻贺燕，金埒倚晴虹。箫奏秦台里，书开鲁壁中。短歌能驻日，艳舞欲娇风。闻有淹留处，山阿满桂丛。
下桂江龙目滩:停午出滩险，轻舟容易前。峰攒入云树，崖喷落江泉。巨石潜山怪，深篁隐洞仙。鸟游溪寂寂，猿啸岭娟娟。挥袂日凡几，我行途已千。暝投苍梧郡，愁枕白云眠。
入泷州江:孤舟泛盈盈，江流日纵横。夜杂蛟螭寝，晨披瘴疠行。潭蒸水沫起，山热火云生。猿躩时能啸，鸢飞莫敢鸣。海穷南徼尽，乡远北魂惊。泣向文身国，悲看凿齿氓。地偏多育蛊，风恶好相鲸。余本岩栖客，悠哉慕玉京。厚恩尝愿答，薄宦不祈成。违隐乖求志，披荒为近名。镜愁玄发改，心负紫芝荣。运启中兴历，时逢外域清。只应保忠信，延促付神明。
桂州黄潭舜祠:虞世巡百越，相传葬九疑。精灵游此地，祠树日光辉。禋祭忽群望，丹青图二妃。神来兽率舞，仙去凤还飞。日暝山气落，江空潭霭微。帝乡三万里，乘彼白云归。
登粤王台:江上粤王台，登高望几回。南溟天外合，北户日边开。地湿烟尝起，山晴雨半来。冬花采卢橘，夏果摘杨梅。迹类虞翻枉，人非贾谊才。归心不可见，白发重相催。
早发始兴江口至虚氏村作:候晓逾闽峤，乘春望越台。宿云鹏际落，残月蚌中开。薜荔摇青气，桄榔翳碧苔。桂香多露裛，石响细泉回。抱叶玄猿啸，衔花翡翠来。南中虽可悦，北思日悠哉。鬒发俄成素，丹心已作灰。何当首归路，行剪故园莱。
游称心寺:释事怀三隐，清襟谒四禅。江鸣潮未落，林晓日初悬。宝叶交香雨，金沙吐细泉。望谐舟客趣，思发海人烟。顾枥仍留马，乘杯久弃船。未忧龟负岳，且识鸟耘田。理契都无象，心冥不寄筌。安期庶可揖，天地得齐年。
游法华寺:高岫拟耆闍，真乘引妙车。空中结楼殿，意表出云霞。后果缠三足，前因感六牙。宴林薰宝树，水溜滴金沙。寒谷梅犹浅，温庭橘未华。台香红药乱，塔影绿篁遮。果渐轮王族，缘超梵帝家。晨行踏忍草，夜诵得灵花。江郡将何匹，天都亦未加。朝来沿泛所，应是逐仙槎。
游禹穴回出若邪:禹穴今朝到，邪溪此路通。著书闻太史，炼药有仙翁。鹤往笼犹挂，龙飞剑已空。石帆摇海上，天镜落湖中。水低寒云白，山边坠叶红。归舟何虑晚，日暮使樵风。
游云门寺:维舟探静域，作礼事尊经。投迹一萧散，为心自杳冥。龛依大禹穴，楼倚少微星。沓嶂围兰若，回溪抱竹庭。觉花涂砌白，甘露洗山青。雁塔鶱金地，虹桥转翠屏。人天宵现景，神鬼昼潜形。理胜常虚寂，缘空自感灵。入禅从鸽绕，说法有龙听。劫累终期灭，尘躬且未宁。摇摇不安寐，待月咏岩扃。
发端州初入西江:问我将何去，清晨溯越溪。翠微悬宿雨，丹壑饮晴霓。树影捎云密，藤阴覆水低。潮回出浦驶，洲转望乡迷。人意长怀北，江行日向西。破颜看鹊喜，拭泪听猿啼。骨肉初分爱，亲朋忽解携。路遥魂欲断，身辱理能齐。畴日三山意，于兹万绪暌。金陵有仙馆，即事寻丹梯。
嵩山夜还:家住嵩山下，好采旧山薇。自省游泉石，何曾不夜归。
题鉴上人房二首:落花双树积，芳草一庭春。玩之堪兴异，何必见幽人。晚入应真理，经行尚未回。房中无俗物，林下有青苔。
答田征君:山游杳何处，迟回伊洛间。归寝忽成梦，宛在嵩丘山。
伤曹娘二首:凤飞楼伎绝，鸾死镜台空。独怜脂粉气，犹著舞衣中。河伯怜娇态，冯夷要姝妓。寄言游戏人，莫弄黄河水。
送司马道士游天台:羽客笙歌此地违，离筵数处白云飞。蓬莱阙下长相忆，桐柏山头去不归。
郡宅中斋:郡宅枕层岭，春湖绕芳甸。云甍出万家，卧览皆已遍。渔商汗成雨，廨邑明若练。越俗镜中行，夏祠云表见。兹都信盘郁，英远常栖眄。王子事黄老，独乐恣游衍。谢公念苍生，同忧感推荐。灵越多秀士，运阔无由面。神理翳青山，风流满黄卷。揆予谬承奖，自昔从缨弁。瑶水执仙羁，金闺负时选。晨趋博望苑，夜直明光殿。一朝罢台阁，万里违乡县。风土足慰心，况悦年芳变。淮廪伫滋实，沂歌非所羡。讼寝归四明，龄颓亲九转。微尚本江海，少留岂交战。唯馀后凋色，窃比东南箭。
剪彩:驻想持金错，居然作管灰。绮罗纤手制，桃李向春开。拾藻蜂初泊，衔花鸟未回。不言将巧笑，翻逐美人来。
侍宴长宁公主东庄应制:沁园东郭外，鸾驾一游盘。水榭宜时陟，山楼向晚看。席临天女贵，杯接近臣欢。圣藻悬宸象，微臣窃仰观。
唐都尉山池:曲渚飏轻舟，前溪钓晚流。雁翻蒲叶起，鱼拨荇花游。金子悬湘柚，珠房折海榴。幽寻惜未已，清月半西楼。
喜入长安:云日能催晓，风光不惜年。赖逢征客尽，归在落花前。
踏歌词二首:彩女迎金屋，仙姬出画堂。鸳鸯裁锦袖，翡翠贴花黄。歌响舞分行，艳色动流光。庭际花微落，楼前汉已横。金台催夜尽，罗袖佛寒轻。乐笑畅欢情，未半著天明。
上巳浮江宴韵得址字:披观玉京路，驻赏金台址。逸兴怀九仙，良辰倾四美。松吟白云际，桂馥青溪里。别有江海心，日暮情何已。
春日宴乐游园赋韵得接字:帝里寒光尽，神皋春望浃。梅郊落晚英，柳甸惊初叶。流水抽奇弄，崩云洒芳牒。清尊湛不空，暂喜平生接。
山亭夜宴:桂宇幽襟积，山亭凉夜永。森沉野径寒，肃穆岩扉静。竹晦南汀色，荷翻北潭影。清兴殊示阑，林端照初景。
忽梦游仙:仆本江上客，牵迹在方内。寤寐霄汉间，居然有灵对。翕尔登霞首，依然蹑云背。电策驱龙光，烟途俨鸾态。乘月披金帔，连星解琼珮。浮识俄易归，真游邈难再。寥廓沉遐想，周遑奉遗诲。流俗非我乡，何当释尘昧。
圣泉宴:披襟乘石磴，列籍俯春泉。兰气熏山酌，松声韵野弦。影飘垂叶外，香度落花前。兴洽林塘晚，重岩起夕烟。
游梵宇三觉寺:杏阁披青磴，雕台控紫岑。叶齐山路狭，花积野坛深。萝幌栖禅影，松门听梵音。遽忻陪妙躅，延赏涤烦襟。
麻平晚行:百年怀土望，千里倦游情。高低寻戍道，远近听泉声。漳叶才分色，山花不辨名。羁心何处尽，风急暮猿清。
杜少府之任蜀州:城阙辅三秦，风烟望五津。与君离别意，同是宦游人。海内存知己，天涯若比邻。无为在岐路，儿女共沾巾。
仲春郊外:东园垂柳径，西堰落花津。物色连三月，风光绝四邻。鸟飞村觉曙，鱼戏水知春。初晴山院里，何处染嚣尘。
郊兴:空园歌独酌，春日赋亲居。泽兰侵小径，河柳覆长渠。雨去花光湿，风归叶影疏。山人不惜醉，唯畏绿尊虚。
郊园即事:烟霞春旦赏，松竹故年心。断山疑画障，悬溜泻鸣琴。草遍南亭合，花开北院深。闲居饶酒赋，随兴欲抽簪。
山居晚眺赠王道士:金坛疏俗宇，玉洞侣仙群。花枝栖晚露，峰叶度晴云。斜照移山影，回沙拥籀文。琴尊方待兴，竹树已迎曛。
上巳浮江宴韵得遥字:上巳年光促，中川兴绪遥。绿齐山叶满，红泄片花销。泉声喧后涧，虹影照前桥。遽悲春望远，江路积波潮。
羁游饯别:客心悬陇路，游子倦江干。槿丰朝砌静，筱密夜窗寒。琴声销别恨，风景驻离欢。宁觉山川远，悠悠旅思难。
焦岸早行和陆四:侵星违旅馆，乘月戒征俦。复嶂迷晴色，虚岩辨暗流。猿吟山漏晓，萤散野风秋。故人渺何际，乡关云雾浮。
深湾夜宿:津涂临巨壑，村宇架危岑。堰绝滩声隐，风交树影深。江童暮理楫，山女夜调砧。此时故乡远，宁知游子心。
春游:客念纷无极，春泪倍成行。今朝花树下，不觉恋年光。
登城春望:物外山川近，晴初景霭新。芳郊花柳遍，何处不宜春。
他乡叙兴:缀叶归烟晚，乘花落照春。边城琴酒处，俱是越乡人。
夜兴:野烟含夕渚，山月照秋林。还将中散兴，来偶步兵琴。
临江二首:泛泛东流水，飞飞北上尘。归骖将别棹，俱是倦游人。去骖嘶别路，归棹隐寒洲。江皋木叶下，应想故城秋。
普安建阴题壁:江汉深无极，梁岷不可攀。山川云雾里，游子几时还。
出境游山二首:源水终无路，山阿若有人。驱羊先动石，走兔欲投巾。洞晚秋泉冷，岩朝古树新。峰斜连鸟翅，磴叠上鱼鳞。化鹤千龄早，元龟六代春。浮云今可驾，沧海自成尘。振翮凌霜吹，正月伫天浔。回镳凌翠壑，飞轸控青岑。岩深灵灶没，涧毁石渠沉。宫阙云间近，江山物外临。玉坛栖暮夜，珠洞结秋阴。萧萧离俗影，扰扰望乡心。谁意山游好，屡伤人事侵。
奉教追赴九成宫途中口号:委质承仙翰，祗命遄遥策。事偶从梁游，人非背淮客。长驱历川阜，迥眺穷原泽。郁郁桑柘繁，油油禾黍积。雨馀林气静，日下山光夕。未攀丛桂岩，犹倦飘蓬承。行当奉麾盖，慰此劳行役。
扈从还洛呈侍从群官:四海帝王家，两都周汉室。观风昔来幸，御气今旋跸。雷奋六合开，天行万乘出。玄冥奉时驾，白拒参戎律。后队咽笳箫，前驱严罕毕。辉光射东井，禁令横西秩。帐殿别阳秋，旌门临甲乙。将交洛城雨，稍远长安日。邙巩云外来，咸秦雾中失。孟冬霜霰下，是月农功毕。天道向归馀，皇情美阴骘。行存名岳礼，递问高年疾。祝鸟既开罗，调人更张瑟。登原采讴诵，俯谷求才术。邑罕悬磬贫，山无挂瓢逸。施恩浃寰宇，展义该文质。德泽盛轩游，哀矜深禹恤。申歌地庐骇，献寿衢尊溢。瑞色抱氤氲，寒光变萧飋。宗枝旦奭辅，侍从王刘匹。并辑蛟龙书，同簪凤凰笔。陶甄荷吹万，颂汉归明一。欢与道路长，顾随谈笑密。叨承廊庙选，谬齿夔龙弼。喜构大厦成，惭非栋隆吉。
奉使筑朔方六州城率尔而作:奉诏受边服，总徒筑朔方。驱彼犬羊族，正此戎夏疆。子来多悦豫，王事宁怠遑。三旬无愆期，百雉郁相望。雄视沙漠垂，有截北海阳。二庭已顿颡，五岭尽来王。驱车登崇墉，顾眄凌大荒。千里何萧条，草木自悲凉。凭轼讯古今，慨焉感兴亡。汉障缘河远，秦城入海长。顾无庙堂策，贻此中夏殃。道隐前业衰，运开今化昌。制为百王式，举合千载防。马牛被路隅，锋镝销战场。岂不怀贤劳，所图在永康。王事何为者，称代陈颂章。
早发苦竹馆:合沓岩嶂深，朦胧烟雾晓。荒阡下樵客，野猿惊山鸟。开门听潺湲，入径寻窈窕。栖鼯抱寒木，流萤飞暗筱。早霞稍霏霏，残月犹皎皎。行看远星稀，渐觉游氛少。我行抚轺传，兼得傍林沼。贪玩水石奇，不知川路渺。徒怜野心旷，讵恻浮年小。方解宠辱情，永托累尘表。
安辑岭表事平罢归:云端想京县，帝乡如可见。天涯望越台，海路几悠哉。六月飞鹏去，三年瑞雉来。境遥铜柱出，山险石门开。自我违瀍洛，瞻途屡挥霍。朝朝寒露多，夜夜征衣薄。白简承朝宪，朱方抚夷落。既弘天覆广，且谕皇恩博。皇恩溢外区，憬俗咏来苏。声朔臣天子，坛场拜老夫。绛宫韬将略，黄石寝兵符。返旆收龙虎，空营集鸟乌。日落澄氛霭，凭高视襟带。东瓯抗於越，南斗临吴会。春色绕边陲，飞花出荒外。卉服纷如积，长川思游客。风生丹桂晚，云起苍梧夕。去舳舣清江，归轩趋紫陌。衣裳会百蛮，琛赆委重关。不学金刀使，空持宝剑还。
清明日龙门游泛:晴晓国门通，都门蔼将发。纷纷洛阳道，南望伊川阙。衍漾乘和风，清明送芬月。林窥二山动，水见千龛越。罗袂罥杨丝，香桡犯苔发。群心行乐未，唯恐流芳歇。
汾阴行:君不见昔日西京全盛时，汾阴后土亲祭祠。斋宫宿寝设储供，撞钟鸣鼓树羽旂。汉家五叶才且雄，宾延万灵朝九戎。柏梁赋诗高宴罢，诏书法驾幸河东。河东太守亲扫除，奉迎至尊导銮舆。五营夹道列容卫，三河纵观空里闾。回旌驻跸降灵场，焚香奠醑邀百祥。金鼎发色正焜煌，灵祇炜烨摅景光。埋玉陈牲礼神毕，举麾上马乘舆出。彼汾这曲嘉可游，木兰为楫桂为舟。棹歌微吟彩鹢浮，箫鼓哀鸣白云秋。欢娱宴洽赐群后，家家复除户牛酒。声明动天乐无有，千秋万岁南山寿。自从天子向秦关，玉辇金车不复还。珠帘羽扇长寂寞，鼎湖龙髯安可攀。千龄人事一朝空，四海为家此路穷。豪雄意气今何在，坛场宫馆尽蒿蓬。路逢故老长叹息，世事回环不可测。昔时青楼对歌舞，今日黄埃聚荆棘。山川满目泪沾衣，富贵荣华能几时。不见只今汾水上，唯有年年秋雁飞。
奉和春日游苑喜雨应制:仙跸九成台，香筵万寿杯。一旬初降雨，二月早闻雷。叶向朝隮密，花含宿润开。幸承天泽豫，无使日光催。
闰九月九日幸总持寺登浮图应制:闰节开重九，真游下大千。花寒仍荐菊，座晚更披莲。刹凤回雕辇，帆虹间彩旃。还将西梵曲，助入南薰弦。
游禁苑陪幸临渭亭遇雪应制:同云接野烟，飞雪暗长天。拂树添梅色，过楼助粉妍。光含班女扇，韵入楚王弦。六出迎仙藻，千箱答瑞年。
酬和杜五弟晴朝独坐见赠:平明坐虚馆，旷望几悠哉。宿雾分空尽，朝光度隙来。影低藤架密，香动药阑开。未展山阳会，空留池上杯。
送崔主簿赴沧州:紫陌追随日，青门相见时。宦游从此去，离别几年期。芳桂尊中酒，幽兰下调词。他乡有明月，千里照相思。
寒食清明日早赴王门率成:游客趋梁邸，朝光入楚台。槐烟乘晓散，榆火应春开。日带晴虹上，花随早蝶来。雄风乘令节，馀吹拂轻灰。
和杜学士江南初霁羁怀:大江开宿雨，征棹下春流。雾卷晴山出，风恬晚浪收。岸花明水树，川鸟乱沙洲。羁眺伤千里，劳歌动四愁。
饯骆四二首:平生何以乐，斗酒夜相逢。曲中惊别绪，醉里失愁容。星月悬秋汉，风霜入曙钟。明日临沟水，青山几万重。甲第驱车入，良宵秉烛游。人追竹林会，酒献菊花秋。霜吹飘无已，星河漫不流。重嗟欢赏地，翻召别离忧。
春日游苑喜雨应诏:园楼春正归，入苑弄芳菲。密雨迎仙步，低云拂御衣。危花沾易落，度鸟湿难飞。膏泽登千庾，欢情遍九围。
二月奉教作:柳陌莺初啭，梅梁燕始归。和风泛紫若，柔露濯青薇。日艳临花影，霞翻入浪晖。乘春重游豫，淹赏玩芳菲。
马武骑挽歌二首:五日皆休沐，三泉独不归。池台金阙是，尊酒玳筵非。巷静游禽入，门闲过客稀。唯馀昔年凤，尚绕故楼飞。昔下天津馆，尝过帝子家。夜倾金屋酒，春舞玉台花。试马依红埒，吹箫弄紫霞。谁言东郭路，翻枉北门车。
池:彩棹浮太液，清觞醉习家。诗情对明月，云曲拂流霞。烟散龙形净，波含凤影斜。安仁动秋兴，鱼鸟思空赊。
弹:侠客持苏合，佳游满帝乡。避丸深可诮，求炙遂难忘。金迸疑星落，珠沉似月光。谁知少孺子，将此见吴王。
筝:蒙恬芳轨设，游楚妙弹开。新曲帐中发，清音指下来。钿装模六律，柱列配三才。莫听西秦奏，筝筝有剩哀。
舞:妙伎游金谷，佳人满石城。霞衣席上转，花岫雪前朝。仪凤谐清曲，回鸾应雅声。非君一愿重，谁赏素腰轻。
玉:映石先过魏，连城欲向秦。洛阳陪胜友，燕赵类佳人。方水晴虹媚，常山瑞马新。徒为卞和识，不遇楚王珍。
银:思妇屏辉掩，游人烛影长。玉壶初下箭，桐井共安床。色带长河色，光浮满月光。灵山有珍瓮，仙阙荐君王。
帘:清风时入燕，紫殿几含秋。暧暧笼铃阁，纤纤上玉钩。窗中翡翠动，户外水精浮。巧作盘龙势，长迎飞燕游。
酒:孔坐洽良俦，陈筵几献酬。临风竹叶满，湛月桂香浮。每接高阳宴，长陪河朔游。会从玄石饮，云雨出圆丘。
萍:二月虹初见，三春蚁正浮。青蘋含吹转，紫帝带波流。屡逐明神荐，常随旅客游。既能甜似蜜，还绕楚王舟。
桃:独有成蹊处，秾华发井傍。山风凝笑脸，朝露泫啼妆。隐士颜应改，仙人路渐长。还欣上林苑，千岁奉君王。
李:潘岳闲居日，王戎戏陌辰。蝶游芳径馥，莺啭弱枝新。叶暗青房晚，花明玉井春。方知有灵干，特用表真人。
鹤:黄鹤远联翩，从鸾下紫烟。翱翔一万里，来去几千年。已憩青田侧，时游丹禁前。莫言空警露，犹冀一闻天。
鹊:不分荆山抵，甘从石印飞。危巢畏风急，绕树觉星稀。喜逐行人至，愁随织女归。倘游明镜里，朝夕动光辉。
凫:飒沓睢阳涘，浮游汉水隈。钱飞出井见，鹤引入琴哀。李陵赋诗罢，王乔曳舄来。何当归太液，翱集动成雷。
雀:大厦初成日，嘉宾集杏梁。衔书表周瑞，入幕应王祥。暮宿江城里，朝游涟水傍。愿齐鸿鹄至，希逐凤凰翔。
熊:导洛宜阳右，乘春别馆前。昭仪忠汉日，太傅翊周年。列射三侯满，兴师七步旋。莫言舒紫褥，犹异饮清泉。
人日侍宴大明宫恩赐彩缕人胜应制:凤城景色已含韶，人日风光倍觉饶。桂吐半轮迎此夜，蓂开七叶应今朝。鱼猜水冻行犹涩，莺喜春熙弄欲娇。愧奉登高摇彩翰，欣逢御气上丹霄。
王屋山第之侧杂构小亭，暇日与群公同游:桂亭依绝巘，兰榭俯回溪。绮栋鱼鳞出，雕甍凤羽栖。引泉聊涨沼，凿磴且通蹊。席上山花落，帘前野树低。弋林开曙景，钓渚发晴霓。狎水惊梁雁，临风听楚鸡。复看题柳叶，弥喜荫桐圭。
田假限疾不获还庄载想田园兼思亲友率成短韵…赠杜幽素:游宦劳牵网，风尘久化衣。迹驰东苑路，望阻北岩扉。及此承休告，聊将狎遁肥。十旬俄委疾，三径且殊归。茂陵窅难即，灵台暂可依。疲疴旅城寺，延想属郊畿。夕梦园林是，晨瞻邑里非。绿畴良已秽，清濠旷不追。野花何处落，山月几秋辉。彼美符商政，优游绝汉机。高情物累遣，逸气烟霞飞。乐道方无闷，怀贤独有违。尊虚旧园酒，琴静故人徽。夏沼莲初发，秋田麦稍稀。何当携手去，岁暮采芳菲。
刘侍读见和山邸十篇重申此赠:神岳瑶池圃，仙宫玉树林。乘时警天御，清暑涤宸襟。梁驾陪玄赏，淄庭掩翠岑。对岩龙岫出，分壑雁池深。檐迥松萝映，窗高石镜临。落泉奔涧响，惊吹助猿吟。野气迷凉燠，山花杂古今。英藩盛宾侣，胜景想招寻。践径披兰叶，攀崖引桂阴。穆生时泛醴，邹子或调琴。雉翳分场合，鱼钩向浦沉。朝游极斜景，夕宴待横参。顾己惭铅锷，叨名齿玳簪。斩依朱邸馆，还畅白云心。丘壑信多美，烟霞得所钦。寓言摅宿志，窃吹简知音。奖价逾珍石，酬文重振金。方从仁智所，携手濯清浔。
晚秋喜雨:积阳躔首夏，隆旱届徂秋。炎威振皇服，歊景暴神州。气涤朝川郎，光澄夕照浮。草木委林甸，禾黍悴原畴。国惧流金眚，人深悬磬忧。紫宸竞履薄，丹扆念推沟。望肃坛场祀，冤申囹圄囚。御车迁玉殿，荐菲撤琼羞。济窘邦储发，蠲穷井赋优。服闲云骥屏，冗术土龙修。睿感通三极，天诚贯六幽。夏祈良未拟，商祷讵为俦。穴蚁祯符应，山蛇毒影收。腾云八际满，飞雨四溟周。聚霭笼仙阙，连霏绕画楼。旱陂仍积水，涸沼更通流。晚穗萎还结，寒苗瘁复抽。九农欢岁阜，万宇庆时休。野洽如坻咏，途喧击壤讴。幸闻东李道，欣奉北场游。
侍宴桃花园咏桃花应制:岁去无言忽憔悴，时来含笑吐氛氲。不能拥路迷仙客，故欲开蹊待圣君。
游苑遇雪应制:散漫祥云逐圣回，飘飖瑞雪绕天来。不能落后争飞絮，故欲迎前赛早梅。
望春亭侍游应诏:帝出明光殿，天临太液池。尧樽随步辇，舜乐绕行麾。万寿祯祥献，三春景物滋。小臣同酌海，歌颂答无为。
宿羽亭侍宴应制:步辇千门出，离宫二月开。风光新柳报，宴赏落花催。碧水摇空阁，青山绕吹台。圣情留晚兴，歌管送馀怀。
和韦承庆过义阳公主山池五首:野兴城中发，朝英物外求。情悬朱绂望，契动赤泉游。海燕巢书阁，山鸡舞画楼。雨馀清晚夏，共坐北岩幽。径转危峰逼，桥回缺岸妨。玉泉移酒味，石髓换粳香。绾雾青丝弱，牵风紫蔓长。犹言宴乐少，别向后池塘。携琴绕碧沙，摇笔弄青霞。杜若幽庭草，芙蓉曲沼花。宴游成野客，形胜得仙家。往往留仙步，登攀日易斜。攒石当轩倚，悬泉度牖飞。鹿麛冲妓席，鹤子曳童衣。园果尝难遍，池莲摘未稀。卷帘唯待月，应在醉中归。赏玩期他日，高深爱此时。池分八水背，峰作九山疑。地静鱼偏逸，人闲鸟欲欺。青溪留别兴，更与白云期。
秋夜宴临津郑明府宅:行止皆无地，招寻独有君。酒中堪累月，身外即浮云。露白宵钟彻，风清晓漏闻。坐携馀兴往，还似未离群。
代张侍御伤美人:二八泉扉掩，帷屏宠爱空。泪痕消夜烛，愁绪乱春风。巧笑人疑在，新妆曲未终。应怜脂粉气，留著舞衣中。
重九日宴江阴:蟋蟀期归晚，茱萸节候新。降霜青女月，送酒白衣人。高兴要长寿，卑栖隔近臣。龙沙即此地，旧俗坐为邻。
除夜有怀:故节当歌守，新年把烛迎。冬氛恋虬箭，春色候鸡鸣。兴尽闻壶覆，宵阑见斗横。还将万亿寿，更谒九重城。
晦日宴游:日晦随蓂荚，春情著杏花。解绅宜就水，张幕会连沙。歌管风轻度，池台日半斜。更看金谷骑，争向石崇家。
春日京中有怀:今年游寓独游秦，愁思看春不当春。上林苑里花徒发，细柳营前叶漫新。公子南桥应尽兴，将军西第几留宾。寄语洛城风日道，明年春色倍还人。
扈从出长安应制:分野都畿列，时乘六御均。京师旧西幸，洛道此东巡。文物驱三统，声名走百神。龙旗萦漏夕，凤辇拂钩陈。抚迹地灵台，游情皇鉴新。山追散马日，水忆钓鱼人。禹食传中使，尧樽遍下臣。省方称国阜，问道识风淳。岁晚天行吉，年丰景从亲。欢娱包历代，宇宙忽疑春。
春日江津游望:旅客摇边思，春江弄晚晴。烟销垂柳弱，雾卷落花轻。飞棹乘空下，回流向日平。鸟啼移几处，蝶舞乱相迎。忽叹人皆浊，堤防水至清。谷王常不让，深可戒中盈。
赠崔融二十韵:十年俱薄宦，万里各他方。云天断书札，风土异炎凉。太息幽兰紫，劳歌奇树黄。日疑怀叔度，夜似忆真长。北使从江表，东归在洛阳。相逢慰畴昔，相对叙存亡。草深穷巷毁，竹尽故园荒。雅节君弥固，衰颜余自伤。人事盈虚改，交游宠辱妨。雀罗争去翟，鹤氅竞寻王。思极欢娱至，朋情讵可忘。琴樽横宴席，岩谷卧词场。连骑追佳赏，城中及路傍。三川宿雨霁，四月晚花芳。复此开悬榻，宁唯入后堂。兴酣鸲鹆舞，言洽凤凰翔。高选俄迁职，严程已饬装。抚躬衔道义，携手恋辉光。玉振先推美，金铭旧所防。忽嗟离别易，行役共时康。
赠苏味道:北地寒应苦，南庭戍未归。边声乱羌笛，朔气卷戎衣。雨雪关山暗，风霜草木稀。胡兵战欲尽，虏骑猎犹肥。雁塞何时入，龙城几度围。据鞍雄剑动，插笔羽书飞。舆驾还京邑，朋游满帝畿。方期来献凯，歌舞共春辉。
和李大夫嗣真奉使存抚河东:六位乾坤动，三微历数迁。讴歌移火德，图谶在金天。子月开阶统，房星受命年。祯符龙马出，宝箓凤凰传。地即交风雨，都仍卜涧瀍。明堂唯御极，清庙乃尊先。不宰神功运，无为大象悬。八荒平物土，四海接人烟。已属群生泰，犹言至道偏。玺书傍问俗，旌节近推贤。秩比司空位，官临御史员。雄词执刀笔，直谏罢楼船。国有大臣器，朝加小会筵。将行备礼乐，送别仰神仙。城阙周京转，关河陕服连。稍观汾水曲，俄指绛台前。姑射聊长望，平阳遂宛然。舜耕馀草木，禹凿旧山川。昔出诸侯上，无何霸业全。中军归战敌，外府绝兵权。隐隐帝乡远，瞻瞻肃命虔。西河偃风俗，东壁挂星躔。井邑枌榆社，陵园松柏田。荣光晴掩代，佳气晓侵燕。雨霈鸿私涤，风行睿旨宣。茕嫠访疾苦，屠钓采贞坚。人乐逢刑措，时康洽赏延。赐逾秦氏级，恩倍汉家钱。拥传咸翘首，称觞竞比肩。拜迎弥道路，舞咏溢郊鄽。杀气西衡白，穷阴北暝玄。飞霜遥渡海，残月迥临边。缅邈朝廷问，周流朔塞旋。兴来探马策，俊发抱龙泉。学总八千卷，文倾三百篇。澄清得使者，作颂有人焉。莫以崇班阂，而云胜托捐。伟材何磊落，陋质几翩翾。江海宁为让，巴渝转自牵。一闻歌圣道，助曲荷陶甄。
渡湘江:迟日园林悲昔游，今春花鸟作边愁。独怜京国人南窜，不似湘江水北流。
经庐岳回望江州想洛川有作:龟山帝始营，龙门禹初凿。出入经变化，俯仰凭寥廓。未若兹山功，连延并巫霍。东北疏艮象，西南距坤络。宏阜自郁盘，高标复回薄。势入柴桑渚，阴开彭蠡壑。九江杳无际，七泽纷相错。云雨散吴会，风波腾鄬鄀。迹随造化久，利与乾坤博。肸蚃精气通，纷纶潜怪作。石渠忽见践，金房安可托。地入天子都，岩有仙人药。二门几迢递，三宫何倏爚。咫尺穷杳冥，跬步皆恬漠。仙才惊羽翰，幽居静龙蠖。明牧振雄词，棣华殊灼灼。盛叶匡西夏，深谋赞禹亳。黄云覆鼎飞，绛气横川跃。佐历符贤运，人期茂天爵。礼乐富垂髫，诗书成舞勺。清辉靖岩电，利器腾霜锷。游圣挹衢尊，邻畿恭木铎。岩仞包武侯，波澜控文若。旋闻刈薪楚，遽睹升葵藿。稷契序揆图，良平公辅略。重地资出守，英藩谅求瘼。豫章观伟材，江州访灵崿。阳岫晓氛氲，阴崖暮萧索。潜伏屡鲸奔，雄飞更鸷搏。惊□透烟霞，腾猿乱枝格。故园有归梦，他山飞赏乐。帝乡徒可游，湟涧终旅泊。景物观淮海，云霄望河洛。城阙紫微星，图书玄扈阁。神功多粉缋，元气犹斟酌。丞相下南宫，将军趋北落。横簪并附蝉，列鼎俱调鹤。四郊时迷路，五月先投龠。池榭宣琼管，风花乱珠箔。旧游劳梦寐，新知无悦乐。天寒欲赠言，岁暮期交约。夜琴清玉柱，秋灰变缇幕。风云动翰林，宫徵调文籥。言泉激为浪，思绪飞成缴。千里辉珠玑，五采含丹雘。钟鼓旋惊鷃，瑾瑜俄抵鹊。窃价惭庸怠，叨声逾寂寞。长望限南溟，居然翳东郭。
九日登玄武山旅眺:九月九日望遥空，秋水秋天生夕风。寒雁一向南去远，游人几度菊花丛。
奉和圣制夏日游石淙山:二室三涂光地险，均霜揆日处天中。石泉石镜恒留月，山鸟山花竞逐风。周王久谢瑶池赏，汉主悬惭玉树宫。别有祥烟伴佳气，能随轻辇共葱葱。
故洛阳城侍宴应制:游豫停仙跸，登临对晚晴。川凫连倒影，岩鸟应虚声。野奏风成曲，山居云作缨。今朝丘壑上，高兴小蓬瀛。
奉和圣制同二相已下群官乐游园宴:侍饮终酺会，承恩续胜游。戴天惟庆幸，选地即殊尤。北向祗双阙，南临赏一丘。曲江新溜暖，上苑杂花稠。亹亹韶弦屡，戋戋贲帛周。醉归填畛陌，荣耀接轩裘。
正月十五夜:火树银花合，星桥铁锁开。暗尘随马去，明月逐人来。游伎皆秾李，行歌尽落梅。金吾不禁夜，玉漏莫相催。
咏雾:氤氲起洞壑，遥裔匝平畴。乍似含龙剑，还疑映蜃楼。拂林随雨密，度径带烟浮。方谢公超步，终从彦辅游。
使岭南闻崔马二御史并拜台郎:振鹭齐飞日，迁莺远听闻。明光共待漏，清鉴各披云。喜得廊庙举，嗟为台阁分。故林怀柏悦，新幄阻兰薰。冠去神羊影，车迎瑞雉群。远从南斗外，遥仰列星文。
始背洛城秋郊瞩目奉怀台中诸侍御:薄游忝霜署，直指戒冰心。荔浦方南纪，蘅皋暂北临。山晴关塞断，川暮广城阴。场圃通圭甸，沟塍碍石林。野童来捃拾，田叟去讴吟。蟋蟀秋风起，蒹葭晚露深。帝城犹郁郁，征传几駸駸。回忆披书地，劳歌谢所钦。
和武三思于天中寺寻复礼上人之作:藩戚三雍暇，禅居二室隈。忽闻从桂苑，移步践花台。敏学推多艺，高谈属辩才。是非宁滞著，空有掠嫌猜。五行幽机畅，三蕃妙键开。味同甘露洒，香似逆风来。砌古留方石，池清辨烧灰。人寻鹤洲返，月逐虎溪回。企躅瞻飞盖，攀游想渡杯。愿陪为善乐，从此去尘埃。
嵩山石淙侍宴应制:雕舆藻卫拥千官，仙洞灵溪访九丹。隐暧源花迷近路，参差岭竹扫危坛。重崖对耸霞文驳，瀑水交飞雨气寒。天洛宸襟有馀兴，裴回周矖驻归銮。
同徐员外除太子舍人寓直之作:太子擅元良，宫臣命伟长。除荣辞会府，直宿总书坊。露湿幽岩桂，风吹便坐桑。阁连云一色，池带月重光。叶死兰无气，荷枯水不香。遥闻秋兴作，言是晋中郎。
二月乐游诗:二月芳游始，开轩望晓池。绿兰日吐叶，红蕊向盈枝。柳色行将改，君心幸莫移。阳春遽多意，唯愿两人知。
十月乐游诗:十月严阴盛，霜气下玉台。罗衣差自解，绮帐待君开。银箭更筹缓，金炉香气来。愁仍夜未几，已使炭成灰。
米囊花:开花空道胜于草，结实何曾济得民。却笑野田禾与黍，不闻弦管过青春。
北使长城:秦世筑长城，长城无极已。暴兵四十万，兴工九千里。死人如乱麻，白骨相撑委。殚弊未云悟，穷毒岂知止。胡尘未北灭，楚兵遽东起。六国复嚣嚣，两龙斗觺觺。卯金竟握谶，反璧俄沦祀。仁义寝邦国，狙暴行终始。一旦咸阳宫，翻为汉朝市。
和宋之问下山歌:良游晼晚兮月呈光，锦路逶迤兮山路长。王孙不留兮岁将晏，嵩岩仙草兮为谁芳。
孝和皇帝挽歌:新命千龄启，鸿图累圣馀。天行应潜跃，帝出受图书。礼若传尧旧，功疑复夏初。梦游长不返，何国是华胥。
奉和春日出苑瞩目应令:铜龙晓辟问安回，金辂春游博望开。渭北晴光摇草树，终南佳气入楼台。招贤已得商山老，托乘还征邺下才。臣在东周独留滞，忻逢睿藻日边来。
使至汴州喜逢宋之问:阮籍蓬池上，孤韵竹林才。巨源从吏道，正拥使车来。相逢且交臂，相命且衔杯。醉后长歌毕，馀声绕吹台。
留别杜审言并呈洛中旧游:斑鬓今为别，红颜昨共游。年年春不待，处处酒相留。驻马西桥上，回车南陌头。故人从此隔，风月坐悠悠。
哭蒋詹事俨:江上有长离，从容盛羽仪。一鸣百兽舞，一举群鸟随。应我圣明代，巢君阿阁垂。钩陈侍帷扆，环卫奉旌麾。雅量沧海纳，完才庙廊施。养亲光孝道，事主竭忠规。贞节既已固，殊荣良不訾。朝游云汉省，夕宴芙蓉池。汲黯言当直，陈平智本奇。功成喜身退，时往惜年驰。镇国山基毁，中天柱石颓。将军空有颂，刺史独留碑。芜漫藏书壁，荒凉悬剑枝。昔余参下位，数载忝牵羁。置榻恩逾重，迎门礼自卑。竹林常接兴，黍谷每逢吹。逸翰金相发，清谈玉柄挥。不轻文举少，深叹子云疲。遗爱犹如在，残编尚可窥。即今流水曲，何处俗人知。
嵩山石淙侍宴应制:洞口仙岩类削成，泉香石冷昼含清。龙旗画月中天下，凤管披云此地迎。树作帷屏阳景翳，芝如宫阙夏凉生。今朝出豫临悬圃，明日陪游向赤城。
奉和圣制夏日游石淙山:金台隐隐陵黄道，玉辇亭亭下绛雰。千种冈峦千种树，一重岩壑一重云。花落风吹红的历，藤垂日晃绿葐蒀。五百里内贤人聚，愿陪阊阖侍天文。
鹦鹉猫儿篇:霹雳引，丰隆鸣，猛兽噫气蛇吼声。鹦鹉鸟，同资造化兮殊粹精。鹔鹴毛，翡翠翼。鹓雏延颈，鹍鸡弄色。鹦鹉鸟，同禀阴阳兮异埏埴。彼何为兮，隐隐振振；此何为兮，绿衣翠襟。彼何为兮，窘窘蠢蠢；此何为兮，好貌好音。彷彷兮徉徉，似妖姬躧步兮动罗裳；趋趋兮跄跄，若处子回眸兮登玉堂。爰有兽也，安其忍，觜其胁，距其胸，与之放旷浪浪兮，从从容容。钩爪锯牙也，宵行昼伏无以当。遇之兮忘味，抟击腾掷也，朝飞暮噪无以拒，逢之兮屏气。由是言之，贪残薄则智慧作，贪残临之兮不复攫；由是言之，智慧周则贪残囚，智慧犯之兮不复忧。菲形陋质虽贱微，皇王顾遇长光辉。离宫别馆临朝市，妙舞繁弦杂宫徵。嘉喜堂前景福内，合欢殿上明光里。云母屏风文彩合，流苏斗帐香烟起，承恩宴盼接宴喜。高视七头金骆驼，平怀五尺铜狮子。国有君兮国有臣，君为主兮臣为宾。朝有贤兮朝有德，贤为君兮德为饰，千年万岁兮心转忆。
奉和立春游苑迎春应制:管籥周移寰极里，乘舆望幸斗城闉。草根未结青丝缕，萝茑犹垂绿帔巾。鹊入巢中言改岁，燕衔书上道宜新。愿得长绳系取日，光临天子万年春。
奉和九日幸临渭亭登高应制得月字:云物开千里，天行乘九月。丝言丹凤池，旆转苍龙阙。灞水欢娱地，秦京游侠窟。欣承解愠词，圣酒黄花发。
饯唐州高使君赴任:桐柏膺新命，芝兰惜旧游。鸣皋夜鹤在，迁木早莺求。传拥淮源路，尊空灞水流。落花纷送远，春色引离忧。
奉和立春游苑迎春应制:灞涘长安恒近日，殷正腊月早迎新。池鱼戏叶仍含冻，宫女裁花已作春。向苑云疑承翠幄，入林风若起青蘋。年年斗柄东无限，愿挹琼觞寿北辰。
兴庆池侍宴应制:沧池漭沆帝城边，殊胜昆明凿汉年。夹岸旌旗疏辇道，中流箫鼓振楼船。云峰四起迎宸幄，水树千重入御筵。宴光已深鱼藻咏，承恩更欲奏甘泉。
奉和送金城公主适西蕃应制:皇恩眷下人，割爱远和亲。少女风游兑，姮娥月去秦。龙笛迎金榜，骊歌送锦轮。那堪桃李色，移向虏庭春。
饯许州宋司马赴任:昔吾游箕山，朅来涉颍水。复有许由庙，迢迢白云里。闻君佐繁昌，临风怅怀此。傥到平舆泉，寄谢干将里。
奉和圣制九日侍宴应制得高字:禁苑秋光入，宸游霁色高。萸房颁彩笥，菊蕊荐香醪。后骑萦堤柳，前旌拂御桃。王枚俱得从，浅浅愧飞毫。
游禁苑幸临渭亭遇雪应制:长乐喜春归，披香瑞雪霏。花从银阁度，絮绕玉窗飞。写曜衔天藻，呈祥拂御衣。上林纷可望，无处不光辉。
奉和九日登慈恩寺浮图应制:凤辇乘朝霁，鹦林对晚秋。天文贝叶写，圣泽菊花浮。塔似神功造，龛疑佛影留。幸陪清汉跸，欣奉净居游。
安乐公主移入新宅:星桥他日创，仙榜此时开。马向铺钱埒，箫闻奏玉台。人疑卫叔美，客似长卿才。借问游天使，谁能取石回。
奉和立春游苑迎春:金舆翠辇迎嘉节，御苑仙宫待献春。淑气初衔梅色浅，条风半拂柳墙新。天杯庆寿齐南岳，圣藻光辉动北辰。稍觉披香歌吹近，龙骖日暮下城闉。
帝幸兴庆池戏竞渡应制:拂露金舆丹旆转，凌晨黼帐碧池开。南山倒影从云落，北涧摇光写溜回。急桨争标排荇度，轻帆截浦触荷来。横汾宴镐欢无极，歌舞年年圣寿杯。
侍宴安乐公主庄应制:平阳金榜凤凰楼，沁水银河鹦鹉洲。彩仗遥临丹壑里，仙舆暂幸绿亭幽。前池锦石莲花艳，后岭香炉桂蕊秋。贵主称觞万年寿，还轻汉武济汾游。
奉和人日清晖阁宴群臣遇雪应制:舆辇乘人日，登临上凤京。风寻歌曲飏，雪向舞行萦。千官随兴合，万福与时并。承恩长若此，微贱幸升平。
奉和九月九日圣制登慈恩寺浮图应制:飞塔云霄半，清晨羽旆游。登临凭季月，有廓见中州。御酒新寒退，天文瑞景留。辟邪将兽寿，兹日奉千秋。
侍宴长宁公主东庄:公主林亭地，清晨降玉舆。画桥飞渡水，仙阁涌临虚。晴新看蛱蝶，夏早摘芙蕖。文酒娱游盛，忻叨侍从馀。
奉和圣制登骊山高顶寓目应制:骊阜镇皇都，銮游眺八区。原隰旌门里，风云扆座隅。直城如斗柄，官树似星榆。从臣词赋末，滥得上天衢。
奉和幸白鹿观应制:玄游乘落晖，仙宇蔼霏微。石梁萦涧转，珠旆扫坛飞。芝童荐膏液，松鹤舞骖騑。还似瑶池上，歌成周驭归。
奉和春日幸望春宫应制:暮春春色最便妍，苑里花开列御筵。商山积翠临城起，浐水浮光共幕连。莺藏嫩叶歌相唤，蝶碍芳丛舞不前。欢娱节物今如此，愿奉宸游亿万年。
兴庆池侍宴应制:苍龙阙下天泉池，轩驾来游箫管吹。缘堤夏筱萦不散，冒水新荷卷复披。帐殿疑从画里出，楼船直在镜中移。自然东海神仙处，何用西昆辙迹疲。
奉和幸三会寺应制:岧峣仓史台，敞朗绀园开。戒旦壶人集，翻霜羽骑来。下辇登三袭，褰旒望九垓。林披馆陶榜，水浸昆明灰。网户飞花缀，幡竿度鸟回。豫游仙唱动，潇洒出尘埃。
奉和幸长安故城未央宫应制:汉宫千祀外，轩驾一来游。夷荡长如此，威灵不复留。凭高睿赏发，怀古圣情周。寒向南山敛，春过北渭浮。土功昔云盛，人英今所求。幸听熏风曲，方知霸道羞。
上巳日祓禊渭滨应制:桃花欲落柳条长，沙头水上足风光。此时御跸来游处，愿奉年年祓禊觞。
晦日重宴:芳辰重游衍，乘景共追随。班荆陪旧识，倾盖得新知。水叶分莲沼，风花落柳枝。自符河朔趣，宁羡高阳池。
上元夜效小庾体:今夜启城闉，结伴戏芳春。鼓声撩乱动，风光触处新。月下多游骑，灯前饶看人。欢乐无穷已，歌舞达明晨。
晦日宴高氏林亭:欲知行有乐，芳尊对物华。地接安仁县，园是季伦家。柳处云疑叶，梅间雪似花。日落归途远，留兴伴烟霞。
晦日宴高氏林亭:温洛年光早，皇州景望华。连镳寻上路，乘兴入山家。轻苔网危石，春水架平沙。赏极林塘暮，处处起烟霞。
晦日宴高氏林亭:上序春晖丽，中园物候华。高才盛文雅，逸兴满烟霞。参差金谷树，皎镜碧塘沙。萧散林亭晚，倒载欲还家。
上元夜效小庾体:初年三五夜，相知一两人。连镳出巷口，飞毂下池漘。灯光恰似月，人面并如春。遨游终未已，相欢待日轮。
上元夜效小庾体同用春字:薄晚啸游人，车马乱驱尘。月光三五夜，灯焰一重春。烟云迷北阙，箫管识南邻。洛城终不闭，更出小平津。
晦日宴高氏林亭:啸侣入山家，临春玩物华。葛弦调绿水，桂醑酌丹霞。岸柳开新叶，庭梅落早花。兴洽林亭晚，方还倒载车。
晦日宴高氏林亭:三春休晦节，九谷泛年华。半晴馀细雨，全晚澹残霞。尊开疏竹叶，管应落梅花。兴阑相顾起，流水送香车。
晦日重宴:春华归柳树，俯景落蓂枝。置驿铜街右，开筵玉浦陲。林烟含障密，竹雨带珠危。兴阑巾倒戴，山公下习池。
晦日宴高氏林亭:飞观写春望，开宴坐汀沙。积溜含苔色，晴空荡日华。歌入平阳第，舞对石崇家。莫虑能骑马，投辖自停车。
晦日重宴:驾言寻凤侣，乘欢俯雁池。班荆逢旧识，斟桂喜深知。紫兰方出径，黄莺未啭枝。别有陶春日，青天云雾披。
晦日宴高氏林亭:春来日渐赊，琴酒逐年华。欲向文通径，先游武子家。池碧新流满，岩红落照斜。兴阑情未尽，步步惜风花。
奉和圣制行次成皋途经先圣擒建德之所感而成诗应制:汉东不执象，河朔方斗龙。夏灭渐宁乱，唐兴终奋庸。皇威正赫赫，兵气何匈匈。用武三川震，归淳六代醲。成皋睹王业，天下致人雍。即此巡于岱，曾孙受命封。
奉和圣制登蒲州逍遥楼应制:在昔尧舜禹，遗尘成典谟。圣皇东巡狩，况乃经此都。楼观纷迤逦，河山几萦纡。缅怀祖宗业，相继文武图。尚德既无险，观风谅有孚。岂如汾水上，箫鼓事游娱。
奉和圣制过晋阳宫应制:隋运与天绝，生灵厌氛昏。圣期在宁乱，士马兴太原。立极万邦推，登庸四海尊。庆膺神武帝，业付皇曾孙。缅慕封唐道，追惟归沛魂。诏书感先义，典礼巡旧藩。高殿彩云合，春旗祥风翻。率西见汾水，奔北空塞垣。款曲童儿佐，依迟故老言。里颁慈惠赏，家受复除恩。下辇崇三教，建碑当九门。孝思敦至美，亿载奉开元。
奉和姚令公温汤旧馆永怀故人卢公之作:树德岂孤迈，降神良并出。伟兹廊庙桢，调彼盐梅实。正悦虞垂举，翻悲郑侨卒。同心不可忘，交臂何为失。清路荷前幸，明时称右弼。曾联野外游，尚记帷中密。新恸情莫遣，旧游词更述。空令还辱和，长叹知音日。
晓济胶川南入密界:饮马胶川上，傍胶南趣密。林遥飞鸟迟，云去晴山出。落晖隐桑柘，秋原被花实。惨然游子寒，风露将萧瑟。
奉和圣制春台望应制:壮丽天之府，神明王者宅。大君乘飞龙，登彼复怀昔。圆阙朱光焰，横山翠微积。河汧流作表，县聚开成陌。即旧在皇家，维新具物华。云连所上居恒属，日更时中望不斜。三月沧池摇积水，万年青树缀新花。暴嬴国此尝图霸，霸业后仁先以诈。东破诸侯西入秦，咸阳北阪南渭津。诗书焚爇散学士，高阁奢逾娇美人。事往覆輈经远喻，春还按跸凭高赋。戎观爱力深惟省，越厌陈方何足务。清吹遥遥发帝台，宸文耿耿照天回。伯夷位事愚臣忝，喜奏声成凤鸟来。
蜀城哭台州乐安少府:远游跻剑阁，长想属天台。万里隔三载，此邦余重来。音容旷不睹，梦寐殊悠哉。边郡饶藉藉，晚庭正回回。喜传上都封，因促傍吏开。向悟海盐客，已而梁木摧。变衣寝门外，挥涕少城隈。却记分明得，犹持委曲猜。师儒昔训奖，仲季时童孩。服义题书箧，邀欢泛酒杯。暂令风雨散，仍迫岁时回。其道惟正直，其人信美偲。白头还作尉，黄绶固非才。可叹悬蛇疾，先贻问鵩灾。故乡闭穷壤，宿草生寒荄。零落九原去，蹉跎四序催。曩期冬赠橘，今哭夏成梅。执礼谁为赗，居常不徇财。北登嵔山累坂，东望姑苏台。天路本悬绝，江波复溯洄。念孤心易断，追往恨艰裁。不遂卿将伯，孰云陈与雷。吾衰亦如此，夫子复何哀。
春日芙蓉园侍宴应制:御道红旗出，芳园翠辇游。绕花开水殿，架竹起山楼。荷芰轻薰幄，鱼龙出负舟。宁知穆天子，空赋白云秋。
奉和九日幸临渭亭登高应制得时字:嘉会宜长日，高筵顺动时。晓光云外洗，晴色雨馀滋。降鹤因韶德，吹花入御词。愿陪阳数节，亿万九秋期。
游禁苑幸临渭亭遇雪应制:平明敞帝居，霰雪下凌虚。写月含珠缀，从风薄绮疏。年惊花絮早，春夜管弦初。已属云天外，欣承霈泽馀。
题寿安王主簿池馆:洛邑通驰道，韩郊在属城。馆将花雨映，潭与竹声清。贤俊鸾栖棘，宾游马佩衡。愿言随狎鸟，从此濯吾缨。
扈从温泉奉和姚令公喜雪:清道丰人望，乘时汉主游。恩晖随霰下，庆泽与云浮。泉暖惊银碛，花寒爱玉楼。鼎臣今有问，河伯且应留。
秋社日崇让园宴得新字:鸣爵三农稔，句龙百代神。运昌叨辅弼，时泰喜黎民。树缺池光近，云开日影新。生全应有地，长愿乐交亲。
奉和魏仆射秋日还乡有怀之作:南宫夙拜罢，东道昼游初。饮饯倾冠盖，传呼问里闾。树悲悬剑所，溪想钓璜馀。明发辉光至，增荣驷马车。
送吏部李侍郎东归得归字:陌上有光辉，披云向洛畿。赏来荣扈从，别至惜分飞。泉溜含风急，山烟带日微。茂曹今去矣，人物喜东归。
兴州出行:危途晓未分，驱马傍江濆。滴滴泣花露，微微出岫云。松梢半吐月，萝翳渐移曛。旅客肠应断，吟猿更使闻。
奉和初春幸太平公主南庄应制:主第山门起灞川，宸游风景入初年。凤凰楼下交天仗，乌鹊桥头敞御筵。往往花间逢彩石，时时竹里见红泉。今朝扈跸平阳馆，不羡乘槎云汉边。
奉和春日幸望春宫应制:东望望春春可怜，更逢晴日柳含烟。宫中下见南山尽，城上平临北斗悬。细草遍承回辇处，轻花微落奉觞前。宸游对此欢无极，鸟哢声声入管弦。
侍宴安乐公主山庄应制:駸駸羽骑历城池，帝女楼台向晚披。雾洒旌旗云外出，风回岩岫雨中移。当轩半落天河水，绕径全低月树枝。箫鼓宸游陪宴日，和鸣双凤喜来仪。
兴庆池侍宴应制:降鹤池前回步辇，栖鸾树杪出行宫。山光积翠遥疑逼，水态含青近若空。直视天河垂象外，俯窥京室画图中。皇欢未使恩波极，日暮楼船更起风。
广达楼下夜侍酺宴应制:东岳封回宴洛京，西墉通晚会公卿。楼台绝胜宜春苑，灯火还同不夜城。正睹人间朝市乐，忽闻天上管弦声。酺来万舞群臣醉，喜戴千年圣主明。
扈从鄠杜间奉呈刑部尚书舅崔黄门马常侍:翠辇红旗出帝京，长杨鄠杜昔知名。云山一一看皆美，竹树萧萧画不成。羽骑将过持袂拂，香车欲度卷帘行。汉家曾草巡游赋，何似今来应圣明。
景龙观送裴士曹:昔日尝闻公主第，今时变作列仙家。池傍坐客穿丛筱，树下游人扫落花。雨雪长疑向函谷，山泉直似到流沙。君还洛邑分明记，此处同来阅岁华。
寒食宴于中舍别驾兄弟宅:子推山上歌龙罢，定国门前结驷来。始睹元昆锵玉至，旋闻季子佩刀回。晴花处处因风起，御柳条条向日开。自有长筵欢不极，还将彩服咏南陔。
奉和晦日幸昆明池应制:炎历事边陲，昆明始凿池。豫游光后圣，征战罢前规。霁色清珍宇，年芳入锦陂。御杯兰荐叶，仙仗柳交枝。二石分河泻，双珠代月移。微臣比翔泳，恩广自无涯。
奉和圣制幸礼部尚书窦希玠宅应制:尚书列侯第，外戚近臣家。飞栋临青绮，回舆转翠华。日交当户树，泉漾满池花。圆顶图嵩石，方流拥魏沙。豫游今听履，侍从昔鸣笳。自有天文降，无劳访海槎。
奉和幸韦嗣立山庄应制:摐金寒野霁，步玉晓山幽。帝幄期松子，臣庐访葛侯。百工征往梦，七圣扈来游。斗柄乘时转，台阶捧日留。树重岩籁合，泉迸水光浮。石径喧朝履，璜溪拥钓舟。恩如犯星夜，欢拟济河秋。不学尧年隐，空令傲许由。
奉和圣制途经华岳应制:朝望莲华岳，神心就日来。晴观五千仞，仙掌拓山开。受命金符叶，过祥玉瑞陪。雾披乘鹿见，云起驭龙回。偃树枝封雪，残碑石冒苔。圣皇惟道契，文字勒岩隈。
奉和圣制经河上公庙应制:河流无日夜，河上有神仙。辇路曾经此，坛场即宛然。下疑成洞穴，高若在空烟。善物遗方外，和光绕道边。事因周史得，言与汉王传。喜属膺期圣，邦家业又玄。
奉和恩赐乐游园宴应制:乐游光地选，酺饮庆天从。座密千官盛，场开百戏容。绿塍际山尽，缇幕倚云重。下上花齐发，周回柳遍浓。夺晴纷剑履，喧听杂歌钟。日晚衔恩散，尧人并可封。
恩制尚书省僚宴昆明池同用尧字:露渥洒云霄，天官次斗杓。昆明四十里，空水极晴朝。雁似衔红叶，鲸疑喷海潮。翠山来彻底，白日去回标。泳广渔杈溢，浮深妓舫摇。饱恩皆醉止，合舞共歌尧。
奉和圣制登太行山中言志应制:北山东入海，驰道上连天。顺动三光注，登临万象悬。俯观河内邑，平指洛阳川。按跸夷关险，张旗亘井泉。晓岩中警柝，春事下搜田。德重周王问，歌轻汉后传。宸游铺令典，睿思起芳年。愿以封书奏，回銮禅肃然。
奉和圣制途次旧居应制:潞国临淄邸，天王别驾舆。出潜离隐际，小往大来初。东陆行春典，南阳即旧居。约川星罕驻，扶道日旂舒。云覆连行在，风回助扫除。木行城邑望，皋落土田疏。昔试邦兴后，今过俗徯予。示威宁校猎，崇让不陈鱼。府吏趋宸扆，乡耆捧帝车。帐倾三饮处，闲整六飞馀。盛业铭汾鼎，昌期应洛书。愿陪歌赋末，留比蜀相如。
奉和圣制至长春宫登楼望稼穑之作:帝迹奚其远，皇符之所崇。敬时尧务作，尽力禹称功。赫赫惟元后，经营自左冯。变芜粳稻实，流恶水泉通。国阜犹前豹，人疲讵昔熊。黄图巡沃野，清吹入离宫。是阅京坻富，仍观都邑雄。凭轩一何绮，积溜写晴空。礼节家安外，和平俗在中。见龙垂渭北，辞雁指河东。睿思方居镐，宸游若饮丰。宁夸子云从，只为猎扶风。
扈从温泉同紫微黄门群公泛渭川得齐字:虹旗映绿荑，春仗汉丰西。侍跸浮清渭，扬舲降紫泥。近临钧石地，遥指钓璜溪。岸转帆飞疾，川平棹举齐。傅舟来是用，轩驭往应迷。兴阕菱歌动，沙洲乱夕鹥。
晓发兴州入陈平路:旌节指巴岷，年年行且巡。暮来青嶂宿，朝去绿江春。鱼贯梁缘马，猿奔树息人。邑祠犹是汉，溪道即名陈。旧史饶迁谪，恒情厌苦辛。宁知报恩者，天子一忠臣。
扈从凤泉和崔黄门喜恩旨解严罢围之作:辇路岐山曲，储胥渭水湄。教成提将鼓，礼备植虞旗。不取从畋乐，先流去杀慈。舜韶同舞日，汤祝尽飞时。物应阳和施，人知雨露私。何如穆天子，七萃几劳师。
秋夜寓直中书呈黄门舅:帘栊上夜钩，清切听更筹。忽共鸡枝老，还如骑省秋。循庭喜三入，对渚忆双游。紫绂名初拜，黄缣迹尚留。月舒当北幌，云赋直东楼。恩渥迷天施，童蒙慰我求。迟君台鼎节，闻义一承流。
饯泽州卢使君赴任:闻道降纶书，为邦建彩旟。政凭循吏往，才以贵卿除。词赋良无敌，声华蔼有馀。荣承四岳后，请绝五天初。关路通秦壁，城池接晋墟。撰期行子赋，分典列侯居。别望喧追饯，离言系惨舒。平芜寒蛩乱，乔木夜蝉疏。寥泬秋先起，推移月向诸。旧交何以赠，客至待烹鱼。
敬和崔尚书大明朝堂雨后望终南山见示之作:奕奕轻车至，清晨朝未央。未央在霄极，中路视咸阳。委曲汉京近，周回秦塞长。日华动泾渭，天翠合岐梁。五丈旌旗色，百层枌橑光。东连归马地，南指斗鸡场。晴壑照金戺，秋云含璧珰。由余窥霸国，萧相奉兴王。功役隐不见，颂声存复扬。权宜珍构绝，圣作宝图昌。在德期巢燧，居安法禹汤。冢卿才顺美，多士赋成章。价重三台俊，名超百郡良。焉知掖垣下，陈力自迷方。
夜闻故梓州韦使君明当引绋感而成章:恻矣南邻问，冥然东岱幽。里閈宁相杵，朝叹忽迁舟。君心惟伯仲，吾人复款游。对连时亦早，交喜岁才周。序发扶阳赠，文因司寇酬。讵期危露尽，相续逝川流。卧疾无三吊，居闲有百忧。振风吟鼓夕，明月照帷秋。藓驳题诗馆，杨疏奏伎楼。共将歌笑叹，转为弟兄留。感物存如梦，观生去若浮。余非忘情者，雪涕报林丘。
御箭连中双兔:宸游经上苑，羽猎向闲田。狡兔初迷窟，纤骊讵著鞭。三驱仍百步，一发遂双连。影射含霜草，魂消向月弦。欢声动寒木，喜气满晴天。那似陈王意，空随乐府篇。
咏礼部尚书厅后鹊:怀印喜将归，窥巢恋且依。自知栖不定，还欲向南飞。
侍宴桃花园咏桃花应制:桃花灼灼有光辉，无数成蹊点更飞。为见芳林含笑待，遂同温树不言归。
句:飞埃结红雾，游盖飘青云。指如十挺墨，耳似两张匙。丑虽有足，甲不全身。见君无口，知伊少人。
打球篇:德阳宫北苑东头，云作高台月作楼。金锤玉蓥千金地，宝杖雕文七宝球。窦融一家三尚主，梁冀频封万户侯。容色由来荷恩顾，意气平生事侠游。共道用兵如断蔗，俱能走马入长楸。红鬣锦鬃风騄骥，黄络青丝电紫骝。奔星乱下花场里，初月飞来画杖头。自有长鸣须决胜，能驰迅走满先筹。薄暮汉宫愉乐罢，还归尧室晓垂旒。
赠温驸马汝阳王:畴昔承馀论，文章幸滥推。夜陪银汉赏，朝奉桂山词。梁邸调歌日，秦楼按舞时。登高频作赋，体物屡为诗。连骑长楸下，浮觞曲水湄。北堂留上客，南陌送佳期。忆昨陪临泛，于今阻宴私。再看冬雪满，三见夏花滋。都尉朝青阁，淮王侍紫墀。宁知倦游者，华发老京师。
仪坤庙乐章。永和:猗若清庙，肃肃荧荧。国荐严祀，坤兴淑灵。有几在室，有乐在庭。临兹孝享，百禄惟宁。
拟古三首:遥裔烟屿鸿，双影旦夕同。交翰倚沙月，和鸣弄江风。灌若茂芳序，君子从远戎。云生阴海没，花落春潭空。红泪掩促柱，锦衾罗薰笼。自伤琼草绿，讵惜铅粉红。裂帛附双燕，为予向辽东。读书三十载，驰骛周六经。儒衣干时主，忠策献阙廷。一朝奉休盼，从容厕群英。束身趋建礼，秉笔坐承明。廨署相填噎，僚吏纷纵横。五日休浣时，屠苏绕玉屏。橘花覆北沼，桂树交西荣。树栖两鸳鸯，含春向我鸣。皎洁绮罗艳，便娟丝管清。扰扰天地间，出处各有情。何必岩石下，枯槁闲此生。颓光无淹晷，逝水有迅流。绿苔纷易歇，红颜不再求。歌笑当及春，无令壮志秋。弱年仕关辅，簃门豁御沟。敷愉东城际，婉娈南陌头。荷花娇绿水，杨叶暖青楼。中有绮罗人，可怜名莫愁。画屏绕金膝，珠帘悬玉钩。纤指调宝琴，泠泠哀且柔。赠君鸳鸯带，因以鹔鹴裘。窗晓吟日坐，闺夕秉烛游。无作北门客，咄咄怀百忧。
淮亭吟:贞寂虑兮淮山幽，怜芳若兮揽中洲。崩湍委咽日夜流，孤客危坐心自愁。矧鹤唳兮风晓，复猿鸣兮霜秋。熠耀飞兮蟋蟀吟，倚清瑟兮横凉琴。撷瑶芳兮吊楚水，弄琪树兮歌越岑。山碕礒兮隈曲，水涓涟兮洞汨。金光延起兮骤兴没，青苔竟兮绿蘋歇。绿蘋歇兮凋朱颜，美人寂历兮何时闲，君不见可怜桐柏上，丰茸桂树花满山。
游禁苑幸临渭亭遇雪应制:玉律藏冰候，彤阶飞雪时。日寒消不尽，风定舞还迟。琼树留宸瞩，璇花入睿词。悬知穆天子，黄竹谩言诗。
奉和兴庆池戏竞渡应制:夹道传呼翊翠虬，天回日转御芳洲。青潭晓霭笼仙跸，红屿晴花隔彩旒。香溢金杯环广坐，声传妓舸匝中流。群臣相庆嘉鱼乐，共哂横汾歌吹秋。
上巳日祓禊渭滨应制:晴风丽日满芳洲，柳色春筵祓锦流。皆言侍跸横汾宴，暂似乘槎天汉游。
侍宴桃花园:源水丛花无数开，丹跗红萼间青梅。从今结子三千岁，预喜仙游复摘来。
夏日游德州赠高四:日观邻全赵，星临俯旧吴。鬲津开巨浸，稽阜镇名都。紫云浮剑匣，青山孕宝符。封疆恢霸道，问鼎竞雄图。神光包四大，皇威震八区。风烟通地轴，星象正天枢。天枢阴南北，地轴殊乡国。辟门通舜宾，比屋封尧德。言谢垂钩隐，来参负鼎职。天子不见知，群公讵相识。未展从东骏，空戢图南翼。时命欲何言，抚膺长叹息。叹息将如何，游人意气多。白雪梁山曲，寒风易水歌。泣魏伤吴起，思赵切廉颇。凄断韩王剑，生死翟公罗。罗悲翟公意，剑负韩王气。骄饵去易论，忌途良可畏。夙昔怀江海，平生混泾渭。千载契风云，一言忘贱贵。去去访林泉，空谷有遗贤。言投爵里刺，来泛野人船。缔交君赠缟，投分我忘筌。成风郢匠斫，流水伯牙弦。牙弦忘道术，漳滨恣闲逸。聊安张蔚庐，讵扫陈蕃室。虚室狎招寻，敬爱混浮沉。一诺黄金信，三复白珪心。霜松贞雅节，月桂朗冲襟。灵台万顷浚，学府九流深。谈玄明毁璧，拾紫陋籝金。鹭涛开碧海，凤彩缀词林。林虚星华映，水澈霞光净。霞水两分红，川源四望通。雾卷天山静，烟销太史空。鸟声流向薄，蝶影乱芳丛。柳阴低椠水，荷气上薰风。风月芳菲节，物华纷可悦。将欢促席赏，遽尔又归别。积水带吴门，通波连禹穴。赠言虽欲尽，机心庶应绝。潘岳本自闲，梁鸿不因热。一瓢欣狎道，三月聊栖拙。栖拙隐金华，狎道访仙查。放旷愚公谷，消散野人家。一顷南山豆，五色东陵瓜。野衣裁薜叶，山酒酌藤花。白云离望远，青溪隐路赊。傥忆幽岩桂，犹冀折疏麻。
在江南赠宋五之问:井络双源浚，浔阳九派长。沦波通地穴，输委下归塘。别岛笼朝蜃，连洲拥夕涨。韫珠澄积润，让璧动浮光。浮光凝折水，积润疏圆沚。玉轮涵地开，剑阁连星起。风烟标迥秀，英灵信多美。怀德践遗芳，端操惭谋已。谋已谬观光，牵迹强凄惶。揆拙迷三省，劳生昧两忘。弹随空被笑，献楚自多伤。一朝殊默语，千里易炎凉。炎凉几迁贸，川陆疲臻凑。积水架吴涛，连山横楚岫。风月虽殊昔，星河犹是旧。姑苏望南浦，邯郸通北走。北走平生亲，南浦别离津。潇湘一超忽，洞庭多苦辛。秋江无绿芷，寒汀有白蘋。采之将何遗，故人漳水滨。漳滨已辽远，江潭未旋返。为听短歌行，当想长洲苑。露金熏菊岸，风佩摇兰坂。蝉鸣稻叶秋，雁起芦花晚。晚秋云日明，亭皋风雾清。独负平生气，重牵摇落情。占星非聚德，梦月讵悬名。寂寥伤楚奏，凄断泣秦声。秦声怀旧里，楚奏悲无已。郢路少知音，丛台富奇士。温辉凌爱日，壮气惊寒水。一顾重风云，三冬足文史。文史盛纷纶，京洛多风尘。犹轻五车富，未重一囊贫。李仙非易托，苏鬼尚难因。不惜劳歌尽，谁为听阳春。
北眺舂陵:揽辔疲宵迈，驱马倦晨兴。既出封泥谷，还过避雨陵。山行明照上，谿宿密云蒸。登高徒欲赋，词殚独抚膺。
夏日游目聊作:暂屏嚣尘累，言寻物外情。致逸心逾默，神幽体自轻。浦夏荷香满，田秋麦气清。讵假沧浪上，将濯楚臣缨。
同崔驸马晓初登楼思京:丽谯通四望，繁忧起万端。绮疏低晚魄，镂槛肃初寒。白云乡思远，黄图归路难。唯馀西向笑，暂似当长安。
咏怀古意上裴侍郎:三十二馀罢，鬓是潘安仁。四十九仍入，年非朱买臣。纵横愁系越，坎壈倦游秦。出笼穷短翮，委辙涸枯鳞。穷经不沾用，弹铗欲谁申。天子未驱策，岁月几沉沦。轻生长慷慨，效死独殷勤。徒歌易水客，空老渭川人。一得视边塞，万里何苦辛。剑匣胡霜影，弓开汉月轮。金刀动秋色，铁骑想风尘。为国坚诚款，捐躯忘贱贫。勒功思比宪，决略暗欺陈。若不犯霜雪，虚掷玉京春。
帝京篇:山河千里国，城阙九重门。不睹皇居壮，安知天子尊。皇居帝里崤函谷，鹑野龙山侯甸服。五纬连影集星躔，八水分流横地轴。秦塞重关一百二，汉家离宫三十六。桂殿。岑对玉楼，椒房窈窕连金屋。三条九陌丽城隈，万户千门平旦开。复道斜通鳷鹊观，交衢直指凤凰台。剑履南宫入，簪缨北阙来。声名冠寰宇，文物象昭回。钩陈肃兰戺，璧沼浮槐市。铜羽应风回，金茎承露起。校文天禄阁，习战昆明水。朱邸抗平台，黄扉通戚里。平台戚里带崇墉，炊金馔玉待鸣钟。小堂绮帐三千户，大道青楼十二重。宝盖雕鞍金络马，兰窗绣柱玉盘龙。绣柱璇题粉壁映，锵金鸣玉王侯盛。王侯贵人多近臣，朝游北里暮南邻。陆贾分金将宴喜，陈遵投辖正留宾。赵李经过密，萧朱交结亲。丹凤朱城白日暮，青牛绀幰红尘度。侠客珠弹垂杨道，倡妇银钩采桑路。倡家桃李自芳菲，京华游侠盛轻肥。延年女弟双凤入，罗敷使君千骑归。同心结缕带，连理织成衣。春朝桂尊尊百味，秋夜兰灯灯九微。翠幌珠帘不独映，清歌宝瑟自相依。且论三万六千是，宁知四十九年非。古来荣利若浮云，人生倚伏信难分。始见田窦相移夺，俄闻卫霍有功勋。未厌金陵气，先开石椁文。朱门无复张公子，灞亭谁畏李将军。相顾百龄皆有待，居然万化咸应改。桂枝芳气已销亡，柏梁高宴今何在。春去春来苦自驰，争名争利徒尔为。久留郎署终难遇，空扫相门谁见知。当时一旦擅豪华，自言千载长骄奢。倏忽抟风生羽翼，须臾失浪委泥沙。黄雀徒巢桂，青门遂种瓜。黄金销铄素丝变，一贵一贱交情见。红颜宿昔白头新，脱粟布衣轻故人。故人有湮沦，新知无意气。灰死韩安国，罗伤翟廷尉。已矣哉，归去来。马卿辞蜀多文藻，扬雄仕汉乏良媒。三冬自矜诚足用，十年不调几邅回。汲黯薪逾积，孙弘阁未开。谁惜长沙傅，独负洛阳才。
畴昔篇:少年重英侠，弱岁贱衣冠。既托寰中赏，方承膝下欢。遨游灞水曲，风月洛城端。且知无玉馔，谁肯逐金丸。金丸玉馔盛繁华，自言轻侮季伦家。五霸争驰千里马，三条竞骛七香车。掩映飞轩乘落照，参差步障引朝霞。池中旧水如悬镜，屋里新妆不让花。意气风云倏如昨，岁月春秋屡回薄。上苑频经柳絮飞，中园几见梅花落。当时门客今何在，畴昔交朋已疏索。莫教憔悴损容仪，会得高秋云雾廓。淹留坐帝乡，无事积炎凉。一朝披短褐，六载奉长廊。赋文惭昔马，执戟叹前扬。挥戈出武帐，荷笔入文昌。文昌隐隐皇城里，由来奕奕多才子。潘陆词锋骆驿飞，张曹翰苑纵横起。卿相未曾识，王侯宁见拟。垂钓甘成白首翁，负薪何处逢知己。判将运命赋穷通，从来奇舛任西东。不应永弃同刍狗，且复飘飖类转蓬。容鬓年年异，春华岁岁同。荣亲未尽礼，徇主欲申功。脂车秣马辞乡国，萦辔西南使邛僰。玉垒铜梁不易攀，地角天涯眇难测。莺啭蝉吟有悲望，鸿来雁度无音息。阳关积雾万里昏，剑阁连山千种色。蜀路何悠悠，岷峰阻且修。回肠随九折，迸泪连双流。寒光千里暮，露气二江秋。长途看束马，平水且沉牛。华阳旧地标神制，石镜蛾眉真秀丽。诸葛才雄已号龙，公孙跃马轻称帝。五丁卓荦多奇力，四士英灵富文艺。云气横开八阵形，桥形遥分七星势。川平烟雾开，游戏锦城隈。墉高龟望出，水净雁文回。寻姝入酒肆，访客上琴台。不识金貂重，偏惜玉山颓。他乡冉冉消年月，帝里沈沈限城阙。不见猿声助客啼，唯闻旅思将花发。我家迢递关山里，关山迢递不可越。故园梅柳尚馀春，来时勿使芳菲歇。解鞅欲言归，执袂怆多违。北梁俱握手，南浦共沾衣。别情伤去盖，离念惜徂辉。知音何所托，木落雁南飞。回来望平陆，春来酒应熟。相将菌阁卧青溪，且用藤杯泛黄菊。十年不调为贫贱，百日屡迁随倚伏。只为须求负郭田，使我再干州县禄。百年郁郁少腾迁，万里遥遥入镜川。涘江拂潮冲白日，淮海长波接远天。丛竹凝朝露，孤山起暝烟。赖有边城月，常伴客旌悬。东南美箭称吴会，名都隐轸三江外。涂山执玉应昌期，曲水开襟重文会。仙镝流音鸣鹤岭，宝剑分辉落蛟濑。未看白马对芦刍，且觉浮云似车盖。江南节序多，文酒屡经过。共踏春江曲，俱唱采菱歌。舟移疑入镜，棹举若乘波。风光无限极，归楫碍池荷。眺听烟霞正流眄，即从王事归舻转。芝田花月屡裴回，金谷佳期重游衍。登高北望嗤梁叟，凭轼西征想潘掾。峰开华岳耸疑莲，水激龙门急如箭。人事谢光阴，俄遭霜露侵。偷存七尺影，分没九泉深。穷途行泣玉，愤路未藏金。茹荼空有叹，怀橘独伤心。年来岁去成销铄，怀抱心期渐寥落。挂冠裂冕已辞荣，南亩东皋事耕凿。宾阶客院常疏散，蓬径柴扉终寂寞。自有林泉堪隐栖，何必山中事丘壑。我住青门外，家临素浐滨。遥瞻丹凤阙，斜望黑龙津。荒衢通猎骑，穷巷抵樵轮。时有桃源客，来访竹林人。昨夜琴声奏悲调，旭旦含颦不成笑。果乘骢马发嚣书，复道郎官禀纶诰。冶长非罪曾缧绁，长孺然灰也经溺。高门有阅不图封，峻笔无闻敛敷妙。适离京兆谤，还从御史弹。炎威资夏景，平曲况秋翰。画地终难入，书空自不安。吹毛未可待，摇尾且求餐。丈夫坎壈多愁疾，契阔迍邅尽今日。慎罚宁凭两造辞，严科直挂三章律。邹衍衔悲系燕狱，李斯抱怨拘秦桎。不应白发顿成丝，直为黄沙暗如漆。紫禁终难叫，朱门不易排。惊魂闻叶落，危魄逐轮埋。霜威遥有厉，雪枉遂无阶。含冤欲谁道，饮气独居怀。忽闻驿使发关东，传道天波万里通。涸鳞去辙还游海，幽禽释网便翔空。舜泽尧曦方有极，谗言巧佞傥无穷。谁能跼迹依三辅，会就商山访四翁。
艳情代郭氏答卢照邻:迢迢芊路望芝田，眇眇函关恨蜀川。归云已落涪江外，还雁应过洛水瀍。洛水傍连帝城侧，帝宅层甍垂凤翼。铜驼路上柳千条，金谷园中花几色。柳叶园花处处新，洛阳桃李应芳春。妾向双流窥石镜，君住三川守玉人。此时离别那堪道，此日空床对芳沼。芳沼徒游比目鱼，幽径还生拔心草。流风回雪傥便娟，骥子鱼文实可怜。掷果河阳君有分，货酒成都妾亦然。莫言贫贱无人重，莫言富贵应须种。绿珠犹得石崇怜，飞燕曾经汉皇宠。良人何处醉纵横，直如循默守空名。倒提新缣成慊慊，翻将故剑作平平。离前吉梦成兰兆，别后啼痕上竹生。别日分明相约束，已取宜家成诫勖。当时拟弄掌中珠，岂谓先摧庭际玉。悲鸣五里无人问，肠断三声谁为续。思君欲上望夫台，端居懒听将雏曲。沉沉落日向山低，檐前归燕并头栖。抱膝当窗看夕兔，侧耳空房听晓鸡。舞蝶临阶只自舞，啼鸟逢人亦助啼。独坐伤孤枕，春来悲更甚。峨眉山上月如眉，濯锦江中霞似锦。锦字回文欲赠君，剑壁层峰自纠纷。平江淼淼分清浦，长路悠悠间白云。也知京洛多佳丽，也知山岫遥亏蔽。无那短封即疏索，不在长情守期契。传闻织女对牵牛，相望重河隔浅流。谁分迢迢经两岁，谁能脉脉待三秋。情知唾井终无理，情知覆水也难收。不复下山能借问，更向卢家字莫愁。
代女道士王灵妃赠道士李荣:玄都五府风尘绝，碧海三山波浪深。桃实千年非易待，桑田一变已难寻。别有仙居对三市，金阙银宫相向起。台前镜影伴仙娥，楼上箫声随凤史。凤楼迢递绝尘埃，莺时物色正裴回。灵芝紫检参差长，仙桂丹花重叠开。双童绰约时游陟，三鸟联翩报消息。尽言真侣出遨游，传道风光无限极。轻花委砌惹裾香，残月窥窗觇幌色。个时无数并妖妍，个里无穷总可怜。别有众中称黜帝，天上人间少流例。洛滨仙驾启遥源，淮浦灵津符远筮。自言少小慕幽玄，只言容易得神仙。珮中邀勒经时序，箫里寻思复几年。寻思许事真情变，二人容华识少选。漫道烧丹止七飞，空传化石曾三转。寄语天上弄机人，寄语河边值查客，乍可匆匆共百年，谁使遥遥期七夕。想知人意自相寻，果得深心共一心。一心一意无穷已，投漆投胶非足拟。只将羞涩当风流，持此相怜保终始。相怜相念倍相亲，一生一代一双人。不把丹心比玄石，惟将浊水况清尘。只言柱下留期信，好欲将心学松蕣。不能京兆画蛾眉，翻向成都骋驺引。青牛紫气度灵关，尽素赩鳞去不还。连苔上砌无穷绿，修竹临坛几处斑。此时空床难独守，此日别离那可久。梅花如雪柳如丝，年去年来不自持。初言别在寒偏在，何悟春来春更思。春时物色无端绪，双枕孤眠谁分许。分念娇莺一种啼，生憎燕子千般语。朝云旭日照青楼，迟晖丽色满皇州。落花泛泛浮灵沼，垂柳长长拂御沟。御沟大道多奇赏，侠客妖容递来往。宝骑连花铁作钱，香轮骛水珠为网。香轮宝骑竞繁华，可怜今夜宿倡家。鹦鹉杯中浮竹叶，凤凰琴里落梅花。许辈多情偏送款，为问春花几时满。千回鸟信说众诸，百过莺啼说长短。长短众诸判不寻，千回百过浪关心。何曾举意西邻玉，未肯留情南陌金。南陌西邻咸自保，还辔归期须及早。为想三春狭斜路，莫辞九折邛关道。假令白里似长安，须使青牛学剑端。蘋风入驭来应易，竹杖成龙去不难。龙飙去去无消息，鸾镜朝朝减容色。君心不记下山人，妾欲空期上林翼。上林三月鸿欲稀，华表千年鹤未归。不分淹留桑路待，只应直取桂轮飞。
望乡夕泛:归怀剩不安，促榜犯风澜。落宿含楼近，浮月带江寒。喜逐行前至，忧从望里宽。今夜南枝鹊，应无绕树难。
游兖部逢孔君自卫来，欣然相遇若旧:游人自卫返，背客隔淮来。倾盖金兰合，忘筌玉叶开。繁花明日柳，疏蕊落风梅。将期重交态，时慰不然灰。
秋日饯陆道士陈文林:青牛游华岳，赤马走吴宫。玉柱离鸿怨，金罍浮蚁空。日霁崤陵雨，尘起洛阳风。唯当玄度月，千里与君同。
送王明府参选赋得鹤:振衣游紫府，飞盖背青田。虚心恒警露，孤影尚凌烟。离歌凄妙曲，别操绕繁弦。在阴如可和，清响会闻天。
别李峤得胜字:芳尊徒自满，别恨转难胜。客似游江岸，人疑上灞陵。寒更承夜永，凉景向秋澄。离心何以赠，自有玉壶冰。
游灵公观:灵峰标胜境，神府枕通川。玉殿斜连汉，金堂迥架烟。断风疏晚竹，流水切危弦。别有青门外，空怀玄圃心。
夏日游山家同夏少府:返照下层岑，物外狎招寻。兰径薰幽珮，槐庭落暗金。谷静风声彻，山空月色深。一遣樊笼累，唯馀松桂心。
初秋登王司马楼宴得同字:展骥端居暇，登龙喜宴同。缔赏三清满，承欢六义通。野晦寒阴积，潭虚夕照空。顾惭非梦鸟，滥此厕雕虫。
送宋五之问得凉字:愿言游泗水，支离去二漳。道术君所笃，筌蹄余自忘。雪威侵竹冷，秋爽带池凉。欲验离襟切，岐路在他乡。
冬日过故人任处士书斋:神交尚投漆，虚室罢游兰。网积窗文乱，苔深履迹残。雪明书帐冷，水静墨池寒。独此琴台夜，流水为谁弹。
送刘少府游越州:一丘余枕石，三越尔怀铅。离亭分鹤盖，别岸指龙川。露下蝉声断，寒来雁影连。如何沟水上，凄断听离弦。
秋晨同淄川毛司马秋九咏。秋菊:擢秀三秋晚，开芳十步中。分黄俱笑日，含翠共摇风。碎影涵流动，浮香隔岸通。金翘徒可泛，玉斝竟谁同。
乐大夫挽词五首:可叹浮生促，吁嗟此路难。丘陵一起恨，言笑几时欢。萧索郊埏晚，荒凉井径寒。谁当门下客，独见有任安。蒿里谁家地，松门何代丘。百年三万日，一别几千秋。返照寒无影，穷泉冻不流。居然同物化，何处欲藏舟。昔去梅笳发，今来薤露晞。彤驺朝帝阙，丹旐背王畿。城郭犹疑是，原陵稍觉非。九原如可作，千载与谁归。一旦先朝菌，千秋掩夜台。青乌新兆去，白马故人来。草露当春泣，松风向暮哀。宁知荒垄外，吊鹤自裴徊。忽见泉台路，犹疑水镜悬。何如开白日，非复睹青天。华表迎千岁，幽扃送百年。独嗟流水引，长掩伯牙弦。
陪润州薛司空丹徒桂明府游招隐寺:共寻招隐寺，初识戴颙家。还依旧泉壑，应改昔云霞。绿竹寒天笋，红蕉腊月花。金绳倘留客，为系日光斜。
海曲书情:薄游倦千里，劳生负百年。未能槎上汉，讵肯剑游燕。白云照春海，青山横曙天。江涛让双璧，渭水掷三钱。坐惜风光晚，长歌独块然。
春晚从李长史游开道林故山:幽寻极幽壑，春望陟春台。云光栖断树，灵影入仙杯。古藤依格上，野径约山隈。落蕊翻风去，流莺满树来。兴兰荀御动，归路起浮埃。
送吴七游蜀:日观分齐壤，星桥接蜀门。桃花嘶别路，竹叶泻离樽。夏老兰犹茂，秋深柳尚繁。雾销山望迥，风高野听喧。劳歌徒欲奏，赠别竟无言。唯有当秋月，空照野人园。
和王记室从赵王春日游陀山寺:鸟旟陪访道，鹫岭狎栖真。四禅明静业，三空广胜因。祥河疏叠涧，慧日皎重轮。叶暗龙宫密，花明鹿苑春。雕谈筌奥旨，妙辩漱玄津。雅曲终难和，徒自奏巴人。
寒夜独坐游子多怀简知己:故乡眇千里，离忧积万端。鹑服长悲碎，蜗庐未卜安。富钩徒有想，贫铗为谁弹。柳秋风叶脆，荷晓露文团。晚金丛岸菊，馀佩下幽兰。伐木伤心易，维桑归去难。独有孤明月，时照客庭寒。
秋日山行简梁大官:乘马陟层阜，回首睇山川。攒峰衔宿雾，叠巘架寒烟。百重含翠色，一道落飞泉。香吹分岩桂，鲜云抱石莲。地偏心易远，致默体逾玄。得性虚游刃，忘言已弃筌。弹冠劳巧拙，结绶倦牵缠。不如从四皓，丘中鸣一弦。
过故宋:旧国千年尽，荒城四望通。云浮非隐帝，日举类游童。绮琴朝化洽，祥石夜论空。马去遥奔郑，蛇分近带丰。池文敛束水，竹影漏寒丛。园兔承行月，川禽避断风。故宋诚难定，从梁事未工。唯当过周客，独愧吴台空。
四月八日题七级:化城分鸟堞，香阁俯龙川。复栋侵黄道，重檐架紫烟。铭书非晋代，壁画是梁年。霸略今何在，王宫尚岿然。二帝曾游圣，三卿是偶贤。因兹游胜侣，超彼托良缘。我出有为界，君登非想天。悠悠青旷里，荡荡白云前。今日经行处，曲音号盖烟。
和孙长史秋日卧病:霍第疏天府，潘园近帝台。调弦三妇至，置驿五侯来。尚想欢娱洽，吁嗟岁月催。金坛分上将，玉帐引环材。决胜鲸波静，腾谋鸟谷开。白云淮水外，紫陌灞陵隈。节变惊衰柳，笳繁思落梅。调神和玉烛，掞藻握珠胎。怅矣欣怀土，居然欲死灰。还因承雅曲，暂喜跃沈鳃。
久戍边城有怀京邑:扰扰风尘地，遑遑名利途。盈虚一易舛，心迹两难俱。弱龄小山志，宁期大丈夫。九微光贲玉，千仞忽弹珠。棘寺游三礼，蓬山簉八儒。怀铅惭后进，投笔愿前驱。北走非通赵，西之似化胡。锦车朝促候，刁斗夜传呼。战士青丝络，将军黄石符。连星入宝剑，半月上雕弧。拜井开疏勒，鸣桴动密须。戎机习短蔗，祆祲静长榆。季月炎初尽，边亭草早枯。层阴笼古木，穷色变寒芜。海鹤声嘹唳，城乌尾毕逋。葭繁秋色引，桂满夕轮虚。行役风霜久，乡园梦想孤。灞池遥夏国，秦海望阳纡。沙塞三千里，京城十二衢。杨沟连凤阙，槐路拟鸿都。璧殿规宸象，金堤法斗枢。云浮西北盖，月照东南隅。宝帐垂连理，银床转辘轳。广筵留上客，丰馔引中厨。漏缓金徒箭，娇繁玉女壶。秋涛飞喻马，秋水泛仙舻。意气风云合，言忘道术趋。共矜名已泰，讵肯沫相濡。有志惭雕朽，无庸类散樗。关山暂超忽，形影叹艰虞。结网空知羡，图荣岂自诬。忘情同塞马，比德类宛驹。陇坂肝肠绝，阳关亭候迂。迷魂惊落雁，离恨断飞凫。春去荣华尽，年来岁月芜。边愁伤郢调，乡思绕吴歈。河气通中国，山途限外区。相思若可寄，冰泮有衔芦。
奉和圣制夏日游石淙山:此地岩壑数千重，吾君驾鹤□乘龙。掩映叶光含翡翠，参差石影带芙蓉。白日将移冲叠巘，玄云欲度碍高峰。对酒鸣琴追野趣，时闻清吹入长松。
仙鹤篇:白鹤乘空何处飞，青田紫盖本相依。缑山七月虽长去，辽水千年会忆归。缑山杳杳翔寥廓，辽水累累叹城郭。经随羽客步丹丘，曾逐仙人游碧落。迢迢碧落断氛埃，霞堂云阁几重开。欲寻东海黄金灶，仍向西山白玉台。九皋独唳方清切，五里惊群俄断绝。月下分行似度云，风前飏影疑回雪。风前月下路漫漫，水宿云翔去几般。宛转能倾吴国市，裴回巧拂汉皇坛。琴中作曲从来易，鼓里传声有甚难。夜夜恒飞银汉曲，朝朝常饮玉池澜。别有闻箫出紫烟，还如化履上青天。霜毛忽控三神下，玉羽俄看二客旋。燕雀终迷横海志，蜉蝣岂识在阴年。莫言一举轻千里，为与三山送九仙。
宴龙泓:登临开胜托，眺瞩尽良游。岩崿萦纡上，澄潭屈曲流。泛兰清兴洽，折桂野文遒。别后相思处，崎岖碧涧幽。
奉和春日游龙门应制:凤驾临香地，龙舆上翠微。星宫含雨气，月殿抱春辉。碧涧长虹下，雕梁早燕归。云疑浮宝盖，石似拂天衣。露草侵阶长，风花绕席飞。日斜宸赏洽，清吹入重闱。
奉和圣制夏日游石淙山:六龙骧首晓駸駸，七圣陪轩集颍阴。千丈松萝交翠幕，一丘山水当鸣琴。青鸟白云王母使，垂藤断葛野人心。山中日暮幽岩下，泠然香吹落花深。
奉和圣制夏日游石淙山:云车遥裔三珠树，帐殿交阴八桂丛。涧险泉声疑度雨，川平桥势若晴虹。叔夜弹琴歌白雪，孙登长啸韵清风。即此陪欢游阆苑，无劳辛苦向崆峒。
少年行:少年不识事，落魄游韩魏。珠轩流水车，玉勒浮云骑。纵横意不一，然诺心无二。白璧赠穰苴，黄金奉毛遂。妙舞飘龙管，清歌吟凤吹。三春小苑游，千日中山醉。直言身可沉，谁论名与利。依倚孟尝君，自知能市义。
奉和圣制夏日游石淙山:玉洞幽寻更是天，朱霞绿景镇韶年。飞花藉藉迷行路，啭鸟遥遥作管弦。雾隐长林成翠幄，风吹细雨即虹泉。此中碧酒恒参圣，浪道昆山别有仙。
奉和圣制夏日游石淙山:山中别有神仙地，屈曲幽深碧涧垂。岩前暂驻黄金辇，席上还飞白玉卮。远近风泉俱合杂，高低云石共参差。林壑偏能留睿赏，长天莫遽下丹曦。
奉和圣制夏日游石淙山:九旗云布临嵩室，万骑星陈集颍川。瑞液含滋登禹膳，飞流荐响入虞弦。山扉野径朝花积，帐殿帷宫夏叶连。微臣献寿迎千寿，愿奉尧年倚万年。
早春洛阳答杜审言:梓泽年光往复来，杜霸游人去不回。若非载笔登麟阁，定是吹箫伴凤台。路傍桃李花犹嫩，波上芙蕖叶未开。分明寄语长安道，莫教留滞洛阳才。
拟古赠陈子昂:惸惸孤形影，悄悄独游心。以此从王事，常与子同衾。别离三河间，征战二庭深。胡天夜雨霜，胡雁晨南翔。节物感离居，同衾违故乡。南归日将远，北方尚蓬飘。孟秋七月时，相送出外郊。海风吹凉木，边声响梢梢。勤役千万里，将临五十年。心事为谁道，抽琴歌坐筵。一弹再三叹，宾御泪潺湲。送君竟此曲，从兹长绝弦。
定情篇:共君结新婚，岁寒心未卜。相与游春园，各随情所逐。君爱菖蒲花，妾感苦寒竹。菖花多艳姿，寒竹有贞叶。此时妾比君，君心不如妾。簪玉步河堤，妖韶援绿荑。凫雁将子游，莺燕从双栖。君念春光好，妾向春光啼。君时不得意，弃妾还金闺。结言本同心，悲欢何未齐。怨咽前致辞，愿得申所悲。人间丈夫易，世路妇难为。始如经天月，终若流星驰。天月相终始，流星无定期。长信佳丽人，失意非蛾眉。庐江小吏妇，非关织作迟。本愿长相对，今已长相思。复有游宦子，结援从梁陈。燕居崇三朝，去来历九春。誓心妾终始，蚕桑奉所亲。归愿未克从，黄金赠路人。洁妇怀明义，从泛河之津。于今千万年，谁当问水滨。更忆娼家楼，夫婿事封侯。去时恩灼灼，去罢心悠悠。不怜妾岁晏，十载陇西头。以兹常惕惕，百虑恒盈积。由来共结褵，几人同匪石。故岁雕梁燕，双去今来只。今日玉庭梅，朝红暮成碧。碧荣始芬敷，黄叶已淅沥。何用念芳春，芳春有流易。何用重欢娱，欢娱俄戚戚。家本巫山阳，归去路何长。叙言情未尽，采菉已盈筐。桑榆日及景，物色盈高冈。下有碧流水，上有丹桂香。桂花不须折，碧流清且洁。赠君此芳菲，爱惠常不歇。赠君比潺湲，相思无断绝。妾有秦家镜，宝匣装珠玑。鉴来年二八，不记易阴晖。妾无光寂寂，委照影依依。今日持为赠，相识莫相违。
绿珠篇:石家金谷重新声，明珠十斛买娉婷。此日可怜君自许，此时可喜得人情。君家闺阁不曾难，常将歌舞借人看。意气雄豪非分理，骄矜势力横相干。辞君去君终不忍，徒劳掩袂伤铅粉。百年离别在高楼，一旦红颜为君尽。
侍宴应制得分字:紫禁肃晴氛，朱楼落晓云。豫游龙驾转，天乐凤箫闻。竹外仙亭出，花间辇路分。微臣一何幸，词赋奉明君。
梨园亭子侍宴:年光陌上发，香辇禁中游。草绿鸳鸯殿，花红翡翠楼。天杯承露酌，仙管杂风流。今日陪欢豫，皇恩不可酬。
哭故人:生死久离居，凄凉历旧庐。叹兹三径断，不践十年馀。古木巢禽合，荒庭爱客疏。匣留弹罢剑，床积读残书。玉没终无像，兰言强问虚。平生不得意，泉路复何如。
人日登高:仆本多悲者，年来不悟春。登高一游目，始觉柳条新。杜陵犹识汉，桃源不辨秦。暂若升云雾，还似出嚣尘。赖得烟霞气，淹留攀桂人。
巫山怀古:巫山幽阴地，神女艳阳年。襄王伺容色，落日望悠然。归来高唐夜，金釭焰青烟。颓想卧瑶席，梦魂何翩翩。摇落殊未已，荣华倏徂迁。愁思潇湘浦，悲凉云梦田。猿啼秋风夜，雁飞明月天。巴歌不可听，听此益潺湲。
春日行歌:山树落梅花，飞落野人家。野人何所有，满瓮阳春酒。携酒上春台，行歌伴落梅。醉罢卧明月，乘梦游天台。
江南曲八首:暮宿南洲草，晨行北岸林。日悬沧海阔，水隔洞庭深。烟景无留意，风波有异浔。岁游难极目，春戏易为心。朝夕无荣遇，芳菲已满襟。艳唱潮初落，江花露未晞。春洲惊翡翠，朱服弄芳菲。画舫烟中浅，青阳日际微。锦帆冲浪湿，罗袖拂行衣。含情罢所采，相叹惜流晖。君为陇西客，妾遇江南春。朝游含灵果，夕采弄风蘋。果气时不歇，蘋花日自新。以此江南物，持赠陇西人。空盈万里怀，欲赠竟无因。皓如楚江月，霭若吴岫云。波中自皎镜，山上亦氤氲。明月留照妾，轻云持赠君。山川各离散，光气乃殊分。天涯一为别，江北不相闻。舣舟乘潮去，风帆振早凉。潮平见楚甸，天际望维扬。洄溯经千里，烟波接两乡。云明江屿出，日照海流长。此中逢岁晏，浦树落花芳。暮春三月晴，维扬吴楚城。城临大江汜，回映洞浦清。晴云曲金阁，珠楼碧烟里。月明芳树群鸟飞，风过长林杂花起。可怜离别谁家子，于此一至情何已。北堂红草盛莑茸，南湖碧水照芙蓉。朝游暮起金花尽，渐觉罗裳珠露浓。自惜妍华三五岁，已叹关山千万重。人情一去无还日，欲赠怀芳怨不逢。忆昔江南年盛时，平生怨在长洲曲。冠盖星繁江水上，冲风摽落洞庭渌。落花两袖红纷纷，朝霞高阁洗晴云。谁言此处婵娟子，珠玉为心以奉君。
捣衣篇:秋天瑟瑟夜漫漫，夜白风清玉露漙。燕山游子衣裳薄，秦地佳人闺阁寒。欲向楼中萦楚练，还来机上裂齐纨。揽红袖兮愁徙倚，盼青砧兮怅盘桓。盘桓徙倚夜已久，萤火双飞入帘牖。西北风来吹细腰，东南月上浮纤手。此时秋月可怜明，此时秋风别有情。君看月下参差影，为听莎间断续声。绛河转兮青云晓，飞鸟鸣兮行人少。攒眉缉缕思纷纷，对影穿针魂悄悄。闻道还家未有期，谁怜登陇不胜悲。梦见形容亦旧日，为许裁缝改昔时。缄书远寄交河曲，须及明年春草绿。莫言衣上有斑斑，只为思君泪相续。
公子行:天津桥下阳春水，天津桥上繁华子。马声回合青云外，人影动摇绿波里。绿波荡漾玉为砂，青云离披锦作霞。可怜杨柳伤心树，可怜桃李断肠花。此日遨游邀美女，此时歌舞入娼家。娼家美女郁金香，飞来飞去公子傍。的的珠帘白日映，娥娥玉颜红粉妆。花际裴回双蛱蝶，池边顾步两鸳鸯。倾国倾城汉武帝，为云为雨楚襄王。古来容光人所羡，况复今日遥相见。愿作轻罗著细腰，愿为明镜分娇面。与君相向转相亲，与君双栖共一身。愿作贞松千岁古，谁论芳槿一朝新。百年同谢西山日，千秋万古北邙尘。
代秦女赠行人:鸾镜晓含春，蛾眉向影嚬。开□衣裳破，那堪粉黛新。春还洛阳道，为忆春阶草。杨叶未能攀，梅花待君扫。今朝喜鹊傍人飞，应是狂夫走马归。遥想行歌共游乐，迎前含笑著春衣。
洛中晴月送殷四入关:清洛浮桥南渡头，天晶万里散华洲。晴看石濑光无数，晓入寒潭浸不流。微云一点曙烟起，南陌憧憧遍行子。欲将此意与君论，复道秦关尚千里。
送友人之新丰:日暮秋风起，关山断别情。泪随黄叶下，愁向绿樽生。野路归骖转，河洲宿鸟惊。宾游宽旅宴，王事促严程。
故园置酒:酒熟人须饮，春还鬓已秋。愿逢千日醉，得缓百年忧。旧里多青草，新知尽白头。风前灯易灭，川上月难留。卒卒周姬旦，栖栖鲁孔丘。平生能几日，不及且遨游。
感遇诗三十八首:微月生西海，幽阳始代升。圆光正东满，阴魄已朝凝。太极生天地，三元更废兴。至精谅斯在，三五谁能征。兰若生春夏，芊蔚何青青。幽独空林色，朱蕤冒紫茎。迟迟白日晚，袅袅秋风生。岁华尽摇落，芳意竟何成。苍苍丁零塞，今古缅荒途。亭堠何摧兀，暴骨无全躯。黄沙幕南起，白日隐西隅。汉甲三十万，曾以事匈奴。但见沙场死，谁怜塞上孤。乐羊为魏将，食子殉军功。骨肉且相薄，他人安得忠。吾闻中山相，乃属放麑翁。孤兽犹不忍，况以奉君终。市人矜巧智，于道若童蒙。倾夺相夸侈，不知身所终。曷见玄真子，观世玉壶中。窅然遗天地，乘化入无穷。吾观龙变化，乃知至阳精。石林何冥密，幽洞无留行。古之得仙道，信与元化并。玄感非象识，谁能测沉冥。世人拘目见，酣酒笑丹经。昆仑有瑶树，安得采其英。白日每不归，青阳时暮矣。茫茫吾何思，林卧观无始。众芳委时晦，鶗鴂鸣悲耳。鸿荒古已颓，谁识巢居子。吾观昆仑化，日月沦洞冥。精魄相交会，天壤以罗生。仲尼推太极，老聃贵窈冥。西方金仙子，崇义乃无明。空色皆寂灭，缘业定何成。名教信纷藉，死生俱未停。圣人秘元命，惧世乱其真。如何嵩公辈，诙谲误时人。先天诚为美，阶乱祸谁因。长城备胡寇，嬴祸发其亲。赤精既迷汉，子年何救秦。去去桃李花，多言死如麻。深居观元化，悱然争朵颐。谗说相啖食，利害纷口疑口疑。便便夸毗子，荣耀更相持。务光让天下，商贾竞刀锥。已矣行采芝，万世同一时。知吾爱鬼谷子，青溪无垢氛。囊括经世道，遗身在白云。七雄方龙斗，天下久无君。浮荣不足贵，遵养晦时文。舒可弥宇宙，卷之不盈分。岂徒山木寿，空与麋鹿群。呦呦南山鹿，罹罟以媒和。招摇青桂树，幽蠹亦成科。世情甘近习，荣耀纷如何。怨憎未相复，亲爱生祸罗。瑶台倾巧笑，玉杯殒双蛾。谁见枯城蘖，青青成斧柯。林居病时久，水木澹孤清。闲卧观物化，悠悠念无生。青春始萌达，朱火已满盈。徂落方自此，感叹何时平。临岐泣世道，天命良悠悠。昔日殷王子，玉马遂朝周。宝鼎沦伊谷，瑶台成古丘。西山伤遗老，东陵有故侯。贵人难得意，赏爱在须臾。莫以心如玉，探他明月珠。昔称夭桃子，今为舂市徒。鸱鸮悲东国，麋鹿泣姑苏。谁见鸱夷子，扁舟去五湖。圣人去已久，公道缅良难。蚩蚩夸毗子，尧禹以为谩。骄荣贵工巧，势利迭相干。燕王尊乐毅，分国愿同欢。鲁连让齐爵，遗组去邯郸。伊人信往矣，感激为谁叹。幽居观天运，悠悠念群生。终古代兴没，豪圣莫能争。三季沦周赧，七雄灭秦嬴。复闻赤精子，提剑入咸京。炎光既无象，晋虏复纵横。尧禹道已昧，昏虐势方行。岂无当世雄，天道与胡兵。咄咄安可言，时醉而未醒。仲尼溺东鲁，伯阳遁西溟。大运自古来，旅人胡叹哉。逶迤势已久，骨鲠道斯穷。岂无感激者，时俗颓此风。灌园何其鄙，皎皎於陵中。世道不相容，嗟嗟张长公。圣人不利己，忧济在元元。黄屋非尧意，瑶台安可论。吾闻西方化，清净道弥敦。奈何穷金玉，雕刻以为尊。云构山林尽，瑶图珠翠烦。鬼工尚未可，人力安能存。夸愚适增累，矜智道逾昏。玄天幽且默，群议曷嗤嗤。圣人教犹在，世运久陵夷。一绳将何系，忧醉不能持。去去行采芝，勿为尘所欺。蜻蛉游天地，与世本无患。飞飞未能止，黄雀来相干。穰侯富秦宠，金石比交欢。出入咸阳里，诸侯莫敢言。宁知山东客，激怒秦王肝。布衣取丞相，千载为辛酸。微霜知岁晏，斧柯始青青。况乃金天夕，浩露沾群英。登山望宇宙，白日已西暝。云海方荡潏，孤鳞安得宁。翡翠巢南海，雄雌珠树林。何知美人意，骄爱比黄金。杀身炎州里，委羽玉堂阴。旖旎光首饰，葳蕤烂锦衾。岂不在遐远，虞罗忽见寻。多材信为累，叹息此珍禽。挈瓶者谁子，姣服当青春。三五明月满，盈盈不自珍。高堂委金玉，微缕悬千钧。如何负公鼎，被夺笑时人。玄蝉号白露，兹岁已蹉跎。群物从大化，孤英将奈何。瑶台有青鸟，远食玉山禾。昆仑见玄凤，岂复虞云罗。荒哉穆天子，好与白云期。宫女多怨旷，层城闭蛾眉。日耽瑶池乐，岂伤桃李时。青苔空萎绝，白发生罗帷。朝发宜都渚，浩然思故乡。故乡不可见，路隔巫山阳。巫山彩云没，高丘正微茫。伫立望已久，涕落沾衣裳。岂兹越乡感，忆昔楚襄王。朝云无处所，荆国亦沦亡。昔日章华宴，荆王乐荒淫。霓旌翠羽盖，射兕云梦林。朅来高唐观，怅望云阳岑。雄图今何在，黄雀空哀吟。丁亥岁云暮，西山事甲兵。赢粮匝邛道，荷戟争羌城。严冬阴风劲，穷岫泄云生。昏曀无昼夜，羽檄复相惊。拳跼竞万仞，崩危走九冥。籍籍峰壑里，哀哀冰雪行。圣人御宇宙，闻道泰阶平。肉食谋何失，藜藿缅纵横。可怜瑶台树，灼灼佳人姿。碧华映朱实，攀折青春时。岂不盛光宠，荣君白玉墀。但恨红芳歇，雕伤感所思。朅来豪游子，势利祸之门。如何兰膏叹，感激自生冤。众趋明所避，时弃道犹存。云渊既已失，罗网与谁论。箕山有高节，湘水有清源。唯应白鸥鸟，可为洗心言。索居犹几日，炎夏忽然衰。阳彩皆阴翳，亲友尽暌违。登山望不见，涕泣久涟洏。宿梦感颜色，若与白云期。马上骄豪子，驱逐正蚩蚩。蜀山与楚水，携手在何时。金鼎合神丹，世人将见欺。飞飞骑羊子，胡乃在峨眉。变化固幽类，芳菲能几时。疲疴苦沦世，忧痗日侵淄。眷然顾幽褐，白云空涕洟。朔风吹海树，萧条边已秋。亭上谁家子，哀哀明月楼。自言幽燕客，结发事远游。赤丸杀公吏，白刃报私仇。避仇至海上，被役此边州。故乡三千里，辽水复悠悠。每愤胡兵入，常为汉国羞。何知七十战，白首未封侯。本为贵公子，平生实爱才。感时思报国，拔剑起蒿莱。西驰丁零塞，北上单于台。登山见千里，怀古心悠哉。谁言未忘祸，磨灭成尘埃。浩然坐何慕，吾蜀有峨眉。念与楚狂子，悠悠白云期。时哉悲不会，涕泣久涟洏。梦登绥山穴，南采巫山芝。探元观群化，遗世从云螭。婉娈时永矣，感悟不见之。朝入云中郡，北望单于台。胡秦何密迩，沙朔气雄哉。藉藉天骄子，猖狂已复来。塞垣无名将，亭堠空崔嵬。咄嗟吾何叹，边人涂草莱。仲尼探元化，幽鸿顺阳和。大运自盈缩，春秋递来过。盲飙忽号怒，万物相纷劘。溟海皆震荡，孤凤其如何。
鸳鸯篇:飞飞鸳鸯鸟，举翼相蔽亏。俱来绿潭里，共向白云涯。音容相眷恋，羽翮两逶迤。蘋萍戏春渚，霜霰绕寒池。浦沙连岸净，汀树拂潭垂。年年此游玩，岁岁来追随。凤凰起丹穴，独向梧桐枝。鸿雁来紫塞，空忆稻粱肥。鸟啼倦依托，鹤鸣伤别离。岂若此双禽，飞翻不异林。刷尾青江浦，交颈紫山岑。文章负奇色，和鸣多好音。闻有鸳鸯绮，复有鸳鸯衾。持为美人赠，勖此故交心。
与东方左史虬修竹篇:龙种生南岳，孤翠郁亭亭。峰岭上崇崒，烟雨下微冥。夜闻鼯鼠叫，昼聒泉壑声。春风正淡荡，白露已清泠。哀响激金奏，密色滋玉英。岁寒霜雪苦，含彩独青青。岂不厌凝冽，羞比春木荣。春木有荣歇，此节无凋零。始愿与金石，终古保坚贞。不意伶伦子，吹之学凤鸣。遂偶云和瑟，张乐奏天庭。妙曲方千变，箫韶亦九成。信蒙雕斫美，常愿事仙灵。驱驰翠虬驾，伊郁紫鸾笙。结交嬴台女，吟弄升天行。携手登白日，远游戏赤城。低昂玄鹤舞，断续彩云生。永随众仙逝，三山游玉京。
蓟丘览古赠卢居士藏用七首。邹衍:大运沦三代，天人罕有窥。邹子何寥廓，漫说九瀛垂。兴亡已千载，今也则无推。
答洛阳主人:平生白云志，早爱赤松游。事亲恨未立，从宦此中州。主人亦何问，旅客非悠悠。方谒明天子，清宴奉良筹。再取连城璧，三陟平津侯。不然拂衣去，归从海上鸥。宁随当代子，倾侧且沉浮。
同宋参军之问梦赵六赠卢陈二子之作:晓霁望嵩丘，白云半岩足。氛氲涵翠微，宛如嬴台曲。故人昔所尚，幽琴歌断续。变化竟无常，人琴遂两亡。白云失处所，梦想暧容光。畴昔疑缘业，儒道两相妨。前期许幽报，迨此尚茫茫。晤言既已失，感叹情何一。始忆携手期，云台与峨眉。达兼济天下，穷独善其时。诸君推管乐，之子慕巢夷。奈何苍生望，卒为黄绶欺。铭鼎功未立，山林事亦微。抚孤一流恸，怀旧日暌违。卢子尚高节，终南卧松雪。宋侯逢圣君，骖驭游青云。而我独蹭蹬，语默道犹屯。征戍在辽阳，蹉跎草再黄。丹丘恨不及，白露已苍苍。远闻山阳赋，感涕下沾裳。
秋园卧病呈晖上人:幽寂旷日遥，林园转清密。疲疴澹无豫，独坐泛瑶瑟。怀挟万古情，忧虞百年疾。绵绵多滞念，忽忽每如失。缅想赤松游，高寻白云逸。荣吝始都丧，幽人遂贞吉。图书纷满床，山水蔼盈室。宿昔心所尚，平生自兹毕。愿言谁见知，梵筵有同术。八月高秋晚，凉风正萧瑟。
登泽州城北楼宴:平生倦游者，观化久无穷。复来登此国，临望与君同。坐见秦兵垒，遥闻赵将雄。武安君何在，长平事已空。且歌玄云曲，御酒舞薰风。勿使青衿子，嗟尔白头翁。
喜马参军相遇醉歌:独幽默以三月兮，深林潜居。时岁忽兮，孤愤遐吟。谁知我心？孺子孺子，其可与理分。
喜遇冀侍御珪崔司议泰之二使:谢病南山下，幽卧不知春。使星入东井，云是故交亲。惠风吹宝瑟，微月忆清真。凭轩一留醉，江海寄情人。
登蓟城西北楼送崔著作融入都:蓟楼望燕国，负剑喜兹登。清规子方奏，单戟我无能。仲冬边风急，云汉复霜棱。慷慨竟何道，西南恨失朋。
夏日游晖上人房:山水开精舍，琴歌列梵筵。人疑白楼赏，地似竹林禅。对户池光乱，交轩岩翠连。色空今已寂，乘月弄澄泉。
酬田逸人游岩见寻不遇题隐居里壁:游人献书去，薄暮返灵台。传道寻仙友，青囊卖卜来。闻莺忽相访，题凤久裴回。石髓空盈握，金经秘不开。还疑缝掖子，复似洛阳才。
赠严仓曹乞推命录:少学纵横术，游楚复游燕。栖遑长委命，富贵未知天。闻道沉冥客，青囊有秘篇。九宫探万象，三算极重玄。愿奉唐生诀，将知跃马年。非同墨翟问，空滞杀龙川。
江上暂别萧四刘三旋欣接遇:昨夜沧江别，言乖天汉游。宁期此相遇，尚接武陵洲。结绶还逢育，衔杯且对刘。波潭一弥弥，临望几悠悠。山水丹青杂，烟云紫翠浮。终愧神仙友，来接野人舟。
秋日遇荆州府崔兵曹使宴:輶轩凤凰使，林薮鹖鸡冠。江湖一相许，云雾坐交欢。兴尽崔亭伯，言忘释道安。林光稍欲暮，岁物已将阑。古树苍烟断，虚亭白露寒。瑶琴山水曲，今日为君弹。
合州津口别舍弟至东阳峡步趁不及眷然有忆作以示之:江潭共为客，洲浦独迷津。思积芳庭树，心断白眉人。同衾成楚越，别岛类胡秦。林岸随天转，云峰逐望新。遥遥终不见，默默坐含嚬。念别疑三月，经游未一旬。孤舟多逸兴，谁共尔为邻。
入峭峡安居溪伐木溪源幽邃林岭相映有奇致焉:肃徒歌伐木，骛楫漾轻舟。靡迤随回水，潺湲溯浅流。烟沙分两岸，露岛夹双洲。古树连云密，交峰入浪浮。岩潭相映媚，溪谷屡环周。路迥光逾逼，山深与转幽。麇鼯寒思晚，猿鸟暮声秋。誓息兰台策，将从桂树游。因书谢亲爱，千岁觅蓬丘。
入东阳峡与李明府舟前后不相及:东岩初解缆，南浦遂离群。出没同洲岛，沿洄异渚濆。风烟犹可望，歌笑浩难闻。路转青山合，峰回白日曛。奔涛上漫漫，积水下沄沄。倏忽犹疑及，差池复两分。离离间远树，蔼蔼没遥氛。地上巴陵道，星连牛斗文。孤狖啼寒月，哀鸿叫断云。仙舟不可见，摇思坐氛氲。
同旻上人伤寿安傅少府:生涯良浩浩，天命固谆谆。闻道神仙尉，怀德遂为邻。畴昔逢尧日，衣冠仕汉辰。交游纷若凤，词翰宛如麟。太息功黄绶，长思谒紫宸。金兰徒有契，玉树已埋尘。把臂虽无托，平生固亦亲。援琴一流涕，旧馆几沾巾。杳杳泉中夜，悠悠世上春。幽明长隔此，歌哭为何人。
还至张掖古城，闻东军告捷，赠韦五虚己:孟秋首归路，仲月旅边亭。闻道兰山战，相邀在井陉。屡斗关月满，三捷虏云平。汉军追北地，胡骑走南庭。君为幕中士，畴昔好言兵。白虎锋应出，青龙阵几成。披图见丞相，按节入咸京。宁知玉门道，翻作陇西行。北海朱旄落，东归白露生。纵横未得意，寂寞寡相迎。负剑空叹息，苍茫登古城。
题田洗马游岩桔槔:望苑长为客，商山遂不归。谁怜北陵井，未息汉阴机。
唐享太庙乐章。长发舞:具礼崇德，备乐承风。魏推幢主，周赠司空。不行而至，无成有终。神兴王业，天归帝功。
唐享太庙乐章。大和舞:退居江水，郁起丹陵。礼物还旧，朝章中兴。龙图友及，骏命恭膺。鸣球香瓒，大糦是承。
唐享太庙乐章。登歌:止笙磬，撤豆笾。廓无响，窅入玄。主在室，神在天。情馀慕，礼罔愆。喜黍稷，屡丰年。
奉和圣制过晋阳宫应制:太原俗尚武，高皇初奋庸。星轩三晋躔，土乐二尧封。北风遂举鹏，西河亦上龙。至德起王业，继明赖人雍。六合启昌期，再兴广圣踪。传呼大驾来，文物如云从。连营火百里，纵观人千重。翠华渡汾水，白日崒罕峰。枌榆恩赏洽，桑梓旧情恭。往运感不追，清时惜难逢。诗发尊祖心，颂刊盛德容。愿君及春事，回舆绥万邦。
奉和圣制义成校猎喜雪应制:文教资武功，郊畋阅邦政。不知仁育久，徒看禽兽盛。夜霰氛埃灭，朝日山川净。绰仗飞走繁，抨弦筋角劲。帝射参神道，龙驰合人性。五豝连一发，百中皆先命。勇爵均万夫，雄图罗七圣。星为吉符老，雪作丰年庆。喜听行猎诗，威神入军令。
药园宴武辂沙将军赋得洛字:东第乘馀兴，南园宴清洛。文学引邹枚，歌钟陈卫霍。风高大夫树，露下将军药。待闻出塞还，丹青上麟阁。
夕宴房主簿舍:岁晏关雍空，风急河渭冰。薄游羁物役，微尚惬远凭。旅馆月宿永，闭扃云思兴。伊人美修夜，朋酒惠来称。交谈既清雅，琴吹亦凄凝。不逢君蹇涸，幽意长郁蒸。
行从方秀川与刘评事文同宿:方秀美盘游，频年降天罕。水共伊川接，山将阙门断。捧日照恩华，攀云引疲散。野宿霜入帐，孤衾寒不暖。静闻宫漏疏，卧视庭月满。开炉命温酎，中夜发清管。风送关山长，气遒星岁短。寓言情思惬，适兴真意坦。寰中病羁挂，方外嫌纵诞。愿君乐盛时，无嗟带纕缓。
赠崔公:我闻西汉日，四老南山幽。长歌紫芝秀，高卧白云浮。朝野光尘绝，榛芜年貌秋。一朝驱驷马，连辔入龙楼。昔遁高皇去，今从太子游。行藏惟圣节，福祸在人谋。卒能匡惠帝，岂不赖留侯。事随年代远，名与图籍留。平生钦淳德，慷慨景前修。蚌蛤伺阴兔，蛟龙望斗牛。无嗟异飞伏，同气幸相求。
赠赵侍御:禄放迹异端，偏荒事同蹇。苟忘风波累，俱会云壑践。险式压西湖，侨庐对南岘。夜楼江月入，朝幌山云卷。山势远涛连，江途斜汉转。坐啸予多暇，行吟子独善。并辔躧郊郭，方舟玩游演。虚声万籁分，水色千里辨。不知岸阴谢，再见春露泫。绿壤发欣颜，华年助虫篆。上世时难接，古人情可选。泊渚烦为媒，多才怨成褊。长沙鵩作赋，任道可知浅。请从三已心，荣辱两都遣。
蜀路二首:云埃夜澄廓，山日晓晴鲜。叶落苍江岸，鸿飞白露天。磷磷含水石，幂幂覆林烟。客心久无绪，秋风殊未然。徭蜀时未改，别家乡念盈。忆昨出门日，春风发鲜荣。及兹旋辕地，秋风满路生。昏晓思魏阙，梦寐还秦京。秦京开朱第，魏阙垂紫缨。幽独玄虚阁，不闻人马声。艺业为君重，名位为君轻。玉琴知调苦，宝镜对胆清。鹰饥常啄腥，凤饥亦待琼。于君自有属，物外岂能轻。
再使蜀道:眇眇葭萌道，苍苍褒斜谷。烟壑争晦深，云山共重复。古来风尘子，同眩望乡目。芸阁有儒生，轺车倦驰逐。青春客岷岭，白露摇江服。岁月镇羁孤，山川俄反覆。鱼游恋深水，鸟迁恋乔木。如何别亲爱，坐去文章国。蟋蟀鸣户庭，蟏蛸网琴筑。
江路忆郡:雾敛江早明，星翻汉将没。卧闻峡猿响，起视榜人发。倚棹攀岸筱，凭船弄波月。水宿压洲渚，晨光屡挥忽。林泽来不穷，烟波去无歇。结思笙竽里，摇情游侠窟。年貌不暂留，欢愉及玄发。云涓恋山海，禽马怀燕越。自非行役人，安知慕城阙。
岳州作:夜梦云阙间，从容簪履列。朝游洞庭上，缅望京华绝。潦收江未清，火退山更热。重欷视欲醉，懵满气如噎。器留鱼鳖腥，衣点蚊虻血。发白思益壮，心玄用弥拙。冠剑日苔藓，琴书坐废撤。唯有报恩字，刻意长不灭。
岳州行郡竹篱:山郡不沟郭，荒居无翳壅。爱人忠主利，善守闭为勇。苟非小勤瘁，安得期逸宠。版筑恐土疏，襄城嫌役重。藩栅聊可固，筠篁近易奉。差池截浦沙，缭绕缘隈垄。矗似长云亘，森如高戟耸。预绝豺狼忧，知免牛羊恐。闾里宽矫步，榛丛恣踏踵。始果游处心，终日成闲拱。
游洞庭湖湘:缅邈洞庭岫，葱蒙水雾色。宛在太湖中，可望不可即。剖竹守穷渚，开门对奇域。城池自絷笼，缨绶为徽纆。靡日不思往，经时始愿克。飞棹越溟波，维舟恣攀陟。窈窕入云步，崎岖倚松息。岩坛有鹤过，壁字无人识。滴石香乳溜，垂崖灵草植。玩幽轻雾阻，讨异忘曛逼。寒沙际水平，霜树笼烟直。空宫闻莫睹，地道窥难测。此处学金丹，何人生羽翼。谁传九光要，几拜三仙职。紫气徒想像，清潭长眇默。霓裳若有来，觏我云峰侧。
灉湖山寺:楚老游山寺，提携观画壁。扬袂指辟支，睩眄相斗阋。险哉透撞儿，千金赌一掷。成败身自受，傍人那叹息。
出湖寄赵冬曦:西泛平湖尽，参差入乱山。东瞻岳阳郡，汗漫太虚间。窘步同行乐，遒文互屡看。山戍上云桂，江亭临水关。川途倏忽间，风景依如昨。湘浦未赐环，荆门犹主诺。何时与美人，载酒游宛洛。
岳阳石门墨山二山相连有禅堂观天下绝境:囷轮江上山，近在华容县。常涉巴丘首，天晴遥可见。佳游屡前诺，芳月愆幽眷。及此符守移，欢言临道便。既携赏心客，复有送行掾。竹径入阴窅，松萝上空蒨。草共林一色，云与峰万变。探窥石门断，缘越沙涧转。两山势争雄，峰巘相顾眄。药妙灵仙宝，境华岩壑选。清都西渊绝，金地东敞宴。池果接园畦，风烟迩台殿。高寻去石顶，旷览天宇遍。千山纷满目，百川豁对面。骑来云气迎，人去鸟声恋。长揖桃源士，举世同企羡。
和尹懋秋夜游灉湖:坐啸人事闲，佳游野情发。山门送落照，湖口升微月。林寻猿狖居，水戏鼋鼍穴。朔风吹飞雁，芳草亦云歇。
五君咏五首。郭代公元振:代公举鹏翼，悬飞摩海雾。志康天地屯，适与云雷遇。兴丧一言决，安危万心注。大勋书王府，舛命沦江路。势倾北夏门，哀靡东平树。
游龙山静胜寺:每上襄阳楼，遥望龙山树。郁茀吐冈岭，微蒙在烟雾。下车岁已成，饰马闲馀步。苦霜裛野草，爱日扬江煦。云对石上塔，风吹松下路。禅室宴三空，神祠同六趣。儿童共戏谑，猿鸟相惊顾。南识桓公台，北望先贤墓。世上人何在，时闻心不住。但传无尽灯，可使有情悟。
杂诗四首:抱薰心常焦，举旆心常摇。天长地自久，欢乐能几朝。君看西陵树，歌舞为谁娇。山闲苦积雨，木落悲时遽。赏心凡几人，良辰在何处。触石满堂侈，洒我终夕虑。客鸟怀主人，衔花未能去。剖珠贵分明，琢玉思坚贞。要君意如此，终始莫相轻。问子青霞意，何事留朱轩。自言心远俗，未始迹辞喧。过蒙良时幸，侧息吏途烦。簪缨非宿好，文史弃前言。夕卧北窗下，梦归南山园。白云惭幽谷，清风愧泉源。十年兹赏废，佳期今复存。挂冠谢朝侣，星驾别君门。默念群疑起，玄通百虑清。初心灭阳艳，复见湛虚明。悟灭心非尽，求虚见后生。应将无住法，修到不成名。
和张监游终南:宿怀终南意，及此语云峰。夜闻竹涧静，晓望林岭重。春烟生古石，时鸟戏幽松。岂无山中赏，但畏心莫从。
奉和圣制初入秦川路寒食应制:上阳柳色唤春归，临渭桃花拂水飞。总为朝廷巡幸去，顿教京洛少光辉。昨从分陕山南口，驰道依依渐花柳。入关正投寒食前，还京遂落清明后。路上天心重豫游，御前恩赐特风流。便幕那能镂鸡子，行宫善巧帖毛球。渭桥南渡花如扑，麦陇青青断人目。汉家行树直新丰，秦地骊山抱温谷。香池春溜水初平，预欢浴日照京城。今岁随宜过寒食，明年陪宴作清明。
时乐鸟篇:旧传南海出灵禽，时乐名闻不可寻。形貌乍同鹦鹉类，精神别禀凤凰心。千年待圣方轻举，万里呈才无伴侣。红茸糅绣好毛衣，清泠讴鸦好言语。内人试取御衣牵，啄手暝声不许前。心愿阳乌恒保日，志嫌阴鹤欲凌天。天情玩讶良无已，察图果见祥经里。本持符瑞验明王，还用文章比君子。自怜弱羽讵堪珍，喜共华篇来示人。人见嘤嘤报恩鸟，多惭碌碌具官臣。
城南亭作:珂马朝归连万石，稍门洞启亲迎客。北堂珍重琥珀酒，庭前列肆茱萸席。长袖迟回意绪多，清商缓转目腾波。旧传比翼侯家舞，新出将雏主第歌。汉家绛灌馀兵气，晋代浮虚安足贵。正逢天下金镜清，偏加日饮醇醪意。谁复遨游不复归，闲庭莫畏不芳菲。会待城南春色至，竟将花柳拂罗衣。
同赵侍御乾湖作:江南湖水咽山川，春江溢入共湖连。气色纷沦横罩海，波涛鼓怒上漫天。鳞宗壳族嬉为府，弋叟罛师利焉聚。欹帆侧柁弄风口，赴险临深绕湾浦。一湾一浦怅邅回，千曲千溠怳迷哉，乍见灵妃含笑往。复闻游女怨歌来。暑来寒往运洄洑，潭生水落移陵谷。云间坠翮散泥沙，波上浮查栖树木，昨暮飞霜下北津，今朝行雁度南滨。处处沟洚清源竭，年年旧苇白头新。天地盈虚尚难保，人间倚伏何须道。秋月皛皛泛澄澜，冬景青青步纤草。念君宿昔观物变，安得踌蹰不衰老。
赠崔二安平公乐世词:十五红妆侍绮楼，朝承握槊夜藏钩。君臣一意金门宠，兄弟双飞玉殿游。宁知宿昔恩华乐，变作潇湘离别愁。地湿莓苔生舞袖，江声怨叹入箜篌。自怜京兆双眉妩，会待南来五马留。
奉和圣制登骊山瞩眺应制:寒山上半空，临眺尽寰中。是日巡游处，晴光远近同。川明分渭水，树暗辨新丰。岩壑清音暮，天歌起大风。
奉和圣制幸白鹿观应制:洞府寒山曲，天游日旰回。披云看石镜，拂雪上金台。竹径龙骖下，松庭鹤辔来。双童还献药，五色耀仙材。
奉和圣制过宁王宅应制:进酒忘忧观，箫韶喜降临。帝尧敦族礼，王季友兄心。竹院龙鸣笛，梧宫凤绕林。大风将小雅，一字尽千金。
侍宴浐水赋得浓字:千行发御柳，一叶下仙筇。青浦宸游至，朱城佳气浓。云霞交暮色，草树喜春容。蔼蔼天旗转，清笳入九重。
奉和圣制同刘晃喜雨应制:青气含春雨，知从岱岳来。行云避师出，洒雨待车回。厌浥尘清道，空濛柳映台。最宜三五夜，晴月九重开。
奉和圣制野次喜雪应制:寒更玉漏催，晓色御前开。泱漭云阴积，氤氲风雪回。山知银作瓮，宫见璧成台。欲验丰年象，飘摇仙藻来。
皇帝降诞日集贤殿赐宴:仲秋金帝起，五日土行昭。瑞表壬寅露，光传甲子宵。阴风吹大泽，梦日照昌朝。不独华封老，千年喜祝尧。
晦日诏宴永穆公主亭子赋得流字:堂邑山林美，朝恩晦日游。园亭含淑气，竹树绕春流。舞席千花妓，歌船五彩楼。群欢与王泽，岁岁满皇州。
恩制赐食于丽正殿书院宴赋得林字:东壁图书府，西园翰墨林。诵诗闻国政，讲易见天心。位窃和羹重，恩叨醉酒深。缓歌春兴曲，情竭为知音。
东都酺宴四首:重华升宝历，轩帝眇闲居。政成天子孝，俗返上皇初。忘味因观乐，欢心寄合酺。自怜疲马意，恋恋主恩馀。朱城尘曀灭，翠幕景情开。震震灵鼍起，翔翔舞凤来。雕盘装草树，绮乘结楼台。共喜光华日，酣歌捧玉杯。晓月调金阙，朝暾对玉盘。争驰群鸟散，斗伎百花团。遇圣人知幸，承恩物自欢。洛桥将举烛，醉舞拂归鞍。恺宴惟今席，馀欢殊未穷。入云歌袅袅，向日伎丛丛。驶管催酣兴，留关待曲终。长安若为乐，应与万方同。
同王仆射山亭饯岑广武羲得言字:闻道长岑令，奋翼宰旅门。长安东陌上，送客满朱轩。琴爵留佳境，山池借好园。兹游恨不见，别后缀离言。
送任御史江南发粮以赈河北百姓:河朔人无岁，荆南义廪开。将兴泛舟役，必仗济川才。夜月临江浦，春云历楚台。调饥坐相望，绣服几时回。
送李问政河北简兵:斗酒贻朋爱，踌蹰出御沟。依然四牡别，更想八龙游。密亲仕燕冀，连年迩寇雠。因君阅河朔，垂泪语幽州。
送薛植入京:青组言从史，鸿都忽见求。款言人向老，饮别岁方秋。仿佛长安陌，平生是旧游。何时复相遇，宛在水中流。
岳州别子均:离筵非燕喜，别酒正销魂。念汝犹童孺，嗟予隔远藩。津亭拔心草，江路断肠猿。他日将何见，愁来独倚门。
端州别高六戬:异壤同羁窜，途中喜共过。愁多时举酒，劳罢或长歌。南海风潮壮，西江瘴疠多。於焉复分手，此别伤如何。
南中别陈七李十:二年共游处，一旦各西东。请君聊驻马，看我转征蓬。画益愁南海，离驹思北风。何时似春雁，双入上林中。
和尹懋秋夜游灉湖:灉湖佳可游，既近复能幽。林里栖精舍，山间转去舟。雁飞江月冷，猿啸野风秋。不是迷乡客，寻奇处处留。
与赵冬曦尹懋子均登南楼:危楼泻洞湖，积水照城隅。命驾邀渔火，通家引凤雏。山晴红蕊匝，洲晓绿苗铺。举目思乡县，春光定不殊。
游灉湖上寺:湖上奇峰积，山中芳树春。何知绝世境，来遇赏心人。清旧岩前乐，呦嘤鸟兽驯。静言观听里，万法自成轮。
湘州九日城北亭子:西楚茱萸节，南淮戏马台。宁知沅水上，复有菊花杯。亭帐凭高出，亲朋自远来。短歌将急景，同使兴情催。
和张监观赦:日御临双阙，天街俨百神。雷兹作解气，岁复建寅春。喜候开星驿，欢声发市人。金环能作赋，来入管弦声。
下江南向夔州:天明江雾歇，洲浦棹歌来。绿水逶迤去，青山相向开。城临蜀帝祀，云接楚王台。旧知巫山上，游子共徘徊。
湘州北亭:人务南亭少，风烟北院多。山花迷径路，池水拂藤萝。萍散鱼时跃，林幽鸟任歌。悠然白云意，乘兴抱琴过。
咏尘:仙浦生罗袜，神京染素衣。裨山期益峻，照日幸增辉。夕伴龙媒合，朝游凤辇归。独怜范甑下，思绕画梁飞。
崔尚书挽词:相宅隆坤宝，承家占海封。庭中男执雁，门外女乘龙。鸣玉游三省，摐金侍九重。一朝宾客散，留剑在青松。
崔司业挽歌二首:海岱英灵气，胶庠礼乐资。风流满天下，人物擅京师。疾起扬雄赋，魂游谢客诗。从今好文主，遗恨不同时。象设存华馆，威仪下墓田。凤池伤旧草，麟史泣遗编。帷盖墟烟没，干旌陇日悬。古来埋玉树，流恨满山川。
赠工部尚书冯公挽歌三首:忠鲠难为事，平生尽畏途。如弦心自直，秀木势恒孤。诏葬南陵道，神游北斗枢。贵门传万石，馀庆在双珠。爵位题龙旐，威仪出凤城。路傍人泣送，门外马嘶迎。万事非吾有，千悲是世情。昔焉称夏日，今也谥冬卿。窅然长夜台，举世可哀哉。泉户一朝闭，松风四面来。石碑填駮藓，珠服聚尘埃。谁言辽东鹤，千年往复回。
徐高御挽歌:蒲密遥千载，鸣琴始一追。公卿传世范，仁义续灵基。不待南游禄，何先北帝期。玉棺从此闭，金鼎代相欺。
幽州新岁作:去岁荆南梅似雪，今年蓟北雪如梅。共知人事何常定，且喜年华去复来。边镇戍歌连夜动，京城燎火彻明开。遥遥西向长安日，愿上南山寿一杯。
奉和圣制喜雪应制:圣德与天同，封峦欲报功。诏书期日下，灵感应时通。触石云呈瑞，含花雪告丰。积如沙照月，散似面从风。舞集仙台上，歌流帝乐中。遥知百神喜，洒路待行宫。
奉和圣制寒食作应制:寒食春过半，花秾鸟复娇。从来禁火日，会接清明朝。斗敌鸡殊胜，争球马绝调。晴空数云点，香树百风摇。改木迎新燧，封田表旧烧。皇情爱嘉节，传曲与箫韶。
奉和圣制赐崔日知往潞州应制:圣情留曩镇，佳气翊兴王。增戟雄都府，高车转太常。川横八练阔，山带五龙长。连帅初恩命，天人旧纪纲。饯涂飞御藻，阖境自生光。明主征循吏，何年下凤凰。
春晚侍宴丽正殿探得开字:圣政惟稽古，宾门引上才。坊因购书立，殿为集贤开。髦彦星辰下，仙章日月回。字如龙负出，韵是凤衔来。庭柳馀春驻，宫莺早夏催。喜承芸阁宴，幸奉柏梁杯。
奉和圣制花萼楼下宴应制:万心翘乐宴，三舍缓昌时。山接夏云险，台留春日迟。节移芳未歇，兴隔赏仍追。醉后传嘉惠，楼前舞圣慈。皇恩与时合，天意若人期。故发前旬雨，新垂湛露诗。
奉和圣制途经华岳应制:西岳镇皇京，中峰入太清。玉銮重岭应，缇骑薄云迎。霁日悬高掌，寒空类削成。轩游会神处，汉幸望仙情。旧庙青林古，新碑绿字生。群臣原封岱，还驾勒鸿名。
奉和圣制幸凤汤泉应制:周狩闻岐礼，秦都辨雍名。献禽天子孝，存老圣皇情。温润宜冬幸，游畋乐岁成。汤云出水殿，暖气入山营。坎意无私洁，乾心称物平。帝歌流乐府，溪谷也增荣。
恩赐乐游园宴:汉苑佳游地，轩庭近侍臣。共持荣幸日，来赏艳阳春。馔玉颁王篚，摐金下帝钧。池台草色遍，宫观柳条新。花绶光连榻，朱颜畅饮醇。圣朝多乐事，天意每随人。
三月二十日诏宴乐游园赋得风字:乐游形胜地，表里望郊宫。北阙连天顶，南山对掌中。皇恩贷芳月，旬宴美成功。鱼戏芙蓉水，莺啼杨柳风。春光看欲暮，天泽恋无穷。长袖招斜日，留光待曲终。
奉和圣制春中兴庆宫酺宴应制:千龄逢启圣，万域共来威。庆接郊禋后，酺承农事稀。御楼横广路，天乐下重闱。鸾凤调歌曲，虹霓动舞衣。合声云上聚，连步月中归。物睹恩无外，神和道入微。镐京陪乐饮，柏殿奉文飞。徒竭秋云影，何资春日晖。
奉和圣制暇日与兄弟同游兴庆宫作应制:汉武横汾日，周王宴镐年。何如造区夏，复此睦亲贤。巢凤新成阁，飞龙旧跃泉。棣华歌尚在，桐叶戏仍传。禁籞氛埃隔，平台景物连。圣慈良有裕，王道固无偏。问俗兆人阜，观风五教宣。献图开益地，张乐奏钧天。侍酒衢樽满，询刍谏鼓悬。永言形友爱，万国共周旋。
将赴朔方军应制:礼乐逢明主，韬钤用老臣。恭凭神武策，远御鬼方人。供帐荣恩饯，山川喜诏巡。天文日月丽，朝赋管弦新。幼志传三略，衰材谢六钧。胆由忠作伴，心固道为邻。汉保河南地，胡清塞北尘。连年大军后，不日小康辰。剑舞轻离别，歌酣忘苦辛。从来思博望，许国不谋身。
奉和圣制爰因巡省途次旧居应制:葱郁兴王郡，殷忧启圣图。周成会西土，汉武幸南都。岁卜銮舆迈，农祠雁政敷。武威棱外域，文教靡中区。警跸干戈捧，朝宗万玉趋。旧藩人事革，新化国容殊。壁有真龙画，庭馀鸣凤梧。丛觞祝尧寿，合鼎献汤厨。阳乐寒初变，春恩蛰更苏。三耆颁命服，五稔复田输。君赋大风起，人歌湛露濡。从臣观玉叶，方愿纪灵符。
东都酺宴:尧舜传天下，同心致太平。吾君内举圣，远合至公情。锡命承丕业，崇亲享大名。二天资广运，两曜益齐明。道畅昆虫乐，恩深朽蠹荣。皇舆久西幸，留镇在东京。合宴千官入，分曹百戏呈。乐来嫌景遽，酒著讶寒轻。喜气连云阁，欢呼动洛城。人间知几代，今日见河清。
奉酬韦祭酒嗣立偶游龙门北溪忽怀骊山别业呈诸留守之作:石涧泉虚落，松崖路曲回。闻君北溪下，想像南山隈。近念鼎湖别，遥思云嶂陪。不同奇觏往，空睹斯文来。岁后寒初变，春前芳未开。黄蕤袅岸柳，紫萼折村梅。尽室兹游玩，盈门几乐哉。嗟留洛阳陌，梦诣建章台。野失巢由性，朝非元凯才。布怀钦远迹，幽意日尘埃。
奉酬韦祭酒自汤还都经龙门北溪庄见贻之作:闻君汤井至，潇洒憩郊林。拂曙携清赏，披云觏绿岑。欢言游览意，款曲望归心。是日期佳客，同山忽异寻。桃花迂路转，杨柳间门深。泛舟伊水涨，系马香树阴。繁弦弄水族，娇吹狎沙禽。春满汀色媚，景斜岚气侵。怀仁殊未远，重德匪专临。来藻敷幽思，连词报所钦。
酬崔光禄冬日述怀赠答:徐陈尝并作，枚马亦同时。各负当朝誉，俱承明主私。夫君迈前侣，观国骋奇姿。山似鸣威凤，泉如出宝龟。才雄子云笔，学广仲舒帷。紫绶拂三寺，朱门临九逵。昔我含香日，联尔缙云司。朝携兰省步，夕退竹林期。中路一分手，数载来何迟。求友还相得，群英复在兹。留台少人务，方驾递寻追。涉玩怀同赏，沾芳忆共持。迎宾南涧饮，载妓东城嬉。春郊绿亩秀，秋涧白云滋。名画披人物，良书讨滞疑。兴来光不惜，欢往迹如遗。岁晏罢行乐，层城间所思。夜魂灯处厌，朝发镜前衰。忽枉崔駰什，兼流韦孟词。曲高弥寡和，主善代为师。齐戒观华玉，留连叹色丝。终惭起予者，何足与言诗。
温泉冯刘二监客舍观妓:温谷寒林薄，群游乐事多。佳人蹀骏马，乘月夜相过。秀色然红黛，娇香发绮罗。镜前鸾对舞，琴里凤传歌。妒宠倾新意，衔恩奈老何。为君留上客，欢笑敛双蛾。
送苏合宫颋:都邑群方首，商泉旧俗讹。变风须恺悌，成化伫弦歌。畴昔珪璋友，雍容文雅多。振缨游省闼，锵玉宰京河。别曲鸾初下，行轩雉尚过。百壶非饯意，流咏在人和。
送宋休远之蜀任:求友殊损益，行道异穷申。缀我平生气，吐赠薄游人。结恩事明主，忍爱远辞亲。色丽成都俗，膏腴蜀水滨。如何从宦子，坚白共缁磷。日月千龄旦，河山万族春。怀铅书瑞府，横草事边尘。不及安人吏，能令王化淳。
岳州别梁六入朝:远莅长沙渚，欣逢贾谊才。江山疲应接，风日复晴开。江树云间断，湘山水上来。近洲朝鹭集，古戍夜猿哀。岸杼含苍捄，河蒲秀紫台。月馀偏地赏，心尽故人杯。自我违京洛，嗟君此溯洄。容华因别老，交旧与年颓。梦见长安陌，朝宗实盛哉。
岳州观竞渡:画作飞凫艇，双双竞拂流。低装山色变，急棹水华浮。土尚三闾俗，江传二女游。齐歌迎孟姥，独舞送阳侯。鼓发南湖溠，标争西驿楼。并驱常诧速，非畏日光遒。
岳州宴姚绍之:杞梓滞江滨，光华向日新。难兄金作友，媚子玉为人。山水含秋兴，池亭借善邻。檐松风送静，院竹鸟来驯。翠斝吹黄菊，雕盘鲙紫鳞。缓歌将醉舞，为拂绣衣尘。
游洞庭湖:平湖晓望分，仙峤气氛氲。鼓枻乘清渚，寻峰弄白云。江寒天一色，日静水重纹。树坐参猿啸，沙行入鹭群。缘源斑筱密，罥径绿萝纷。洞穴传虚应，枫林觉自熏。双童有灵药，愿取献明君。
伯奴边见归田赋因投赵侍御:尔家叹穷鸟，吾族赋归田。莫道荣枯异，同嗟世网牵。黄陵浮汨渚，青草会湘川。去国逾三岁，兹山老二年。寒鸮鸣舍下，昏虎卧篱前。客泪堪斑竹，离亭欲赠荃。放言久无次，触兴感成篇。
喜度岭:东汉兴唐历，南河复禹谋。宁知瘴疠地，生入帝皇州。雷雨苏虫蛰，春阳放学鸠。洄沿炎海畔，登降闽山陬。岭路分中夏，川源得上流。见花便独笑，看草即忘忧。自始居重译，天星已再周。乡关绝归望，亲戚不相求。弃杖枯还植，穷鳞涸更浮。道消黄鹤去，运启白驹留。江妾晨炊黍，津童夜棹舟。盛明良可遇，莫后洛城游。
江中遇黄领子刘隆:危石江中起，孤云岭上还。相逢皆得意，何处是乡关。
奉和三日祓禊渭滨应制:青郊上巳艳阳年，紫禁皇游祓渭川。幸得欢娱承湛露，心同草树乐春天。
桃花园马上应制:林间艳色骄天马，苑里秾华伴丽人。愿逐南风飞帝席，年年含笑舞青春。
奉和圣制同玉真公主游大哥山池题石壁:池如明镜月华开，山学香炉云气来。神藻飞为鶺鴒赋，仙声飏出凤凰台。
九日巴丘登高:客心惊暮序，宾雁下沧洲。共赏重阳节，言寻戏马游。湖风扶戍柳，江雨暗山楼。且酌东篱酒，聊祛南国忧。
和尹懋秋夜游灉湖二首:远水沉西日，寒沙聚夜鸥。平湖乘月满，飞棹接星流。黄叶鸣凄吹，苍葭扫暗洲。愿移沧浦赏，归待颍川游。湾潭幽意深，杳霭涌寒岑。石痕秋水落，岚气夕阳沉。澄彻天为底，渊玄月作心。青溪非大隐，归弄白云浔。
偶游龙门北溪忽怀骊山别业因以言志示弟淑奉呈诸大僚:幽谷杜陵边，风烟别几年。偶来伊水曲，溪嶂觉依然。傍浦怜芳树，寻崖爱绿泉。岭云随马足，山鸟向人前。地合心俱静，言因理自玄。短才叨重寄，尸禄愧妨贤。每挹挂冠侣，思从初服旋。稻粱仍欲报，岁月坐空捐。助岳无纤块，输溟谢末涓。还悟北辕失，方求南涧田。
奉和九日幸临渭亭登高应制得深字:层观远沈沈，鸾旗九日临。帷宫压水岸，步辇入烟岑。枝上萸新采，樽中菊始斟。愿陪欢乐事，长与岁时深。
自汤还都经龙门北溪赠张左丞崔礼部崔光禄:栖闲有愚谷，好事枉朝轩。树接前驱拥，岩传后骑喧。褰帘出野院，植杖候柴门。既拂林下席，仍携池上樽。深期契幽赏，实谓展欢言。末眷诚未易，佳游时更敦。俄看啸俦侣，各已共飞鶱。延睇尽朝日，长怀通夜魂。空闻岸竹动，徒见浦花繁。多愧春莺曲，相求意独存。
上巳日祓禊渭滨应制:乘春祓禊逐风光，扈跸陪銮渭渚傍。还笑当时水滨老，衰年八十待文王。
奉酬韦祭酒偶游龙门北溪忽怀骊山别业因以言志…之作:有美朝为贵，幽寻地自偏。践临伊水汭，想望灞池边。是遇皆新赏，兹游若旧年。藤萝隐路接，杨柳御沟联。道惬神情王，机忘俗理捐。遂初诚已重，兼济实为贤。迹是东山恋，心惟北阙悬。顾惭经拾紫，多谢赋思玄。未躧中林步，空承丽藻传。阳春和已寡，扣寂竟徒然。
奉酬韦祭酒偶游龙门北溪忽怀骊山别业因以言志…之作:夙龄秉微尚，中年忽有邻。以兹山水癖，遂得狎通人。迨我咸京道，闻君别业新。岩前窥石镜，河畔踏芳茵。既怜伊浦绿，复忆灞池春。连词谢家子，同欢冀野宾。趣闲鱼共乐，情洽鸟来驯。讵念昔游者，只命独留秦。萧条颖阳恋，冲漠汉阴真。无由陪胜躅，空此玩书筠。
奉酬韦嗣立祭酒偶游龙门北溪忽怀骊山别业…大僚之作:关塞临伊水，骊山枕灞川。俱临隐路侧，同在帝城边。谢公兼出处，携妓玩林泉。鸣驺喷梅雪，飞盖曳松烟。闻琴幽谷里，看弈古岩前。落日低帏帐，归云绕管弦。叨荣惭北阙，微尚爱东田。寂寞灰心尽，萧条尘事捐。朝思登崭绝，夜梦弄潺湲。宿怀南涧意，况睹北溪篇。
同光禄弟冬日述怀:吾族白眉良，才华动洛阳。观光初入仕，应宿始为郎。飞萤玩书籍，白凤吐文章。海卿逾往雅，河尹冠前张。择才绥鄢郢，殊化被江湘。高楼临广陌，甲第敞通庄。列馆邙山下，疏亭洛水傍。昌年赏丰陌，暇日悦林塘。衣冠皆秀彦，罗绮尽名倡。隔岸闻歌度，临池见舞行。门庭寒变色，棨戟日生光。穷阴方叆叇，杀气正苍茫。感时兴盛作，晚岁共多伤。积德韦丞相，通神张子房。吟草遍簪绂，逸韵合宫商。功名守留省，滥迹在文昌。家园遥可见，台寺近相望。无庸乘侍谒，有暇共翱翔。棣华依雁序，竹叶拂鸾觞。水坐怜秋月，山行弄晚芳。恩华惭服冕，友爱勖垂堂。无由报天德，相顾咏时康。
奉和春日途中喜雨应诏:皇舆向洛城，时雨应天行。丽日登岩送，阴云出野迎。濯枝林杏发，润叶渚蒲生。丝入纶言喜，花依锦字明。微臣忝东观，载笔伫西成。
从猎渭川献诗:尝闻夏太康，五弟训禽荒。我后来冬狩，三驱盛礼张。顺时鹰隼击，讲事武功扬。奔走未及去，翾飞岂暇翔。非熊从渭水，瑞翟想陈仓。此欲诚难纵，兹游不可常。子云陈羽猎，僖伯谏渔棠。得失鉴齐楚，仁思念禹汤。雍熙亮在宥，亭毒匪多伤。辛甲今为史，虞箴遂孔彰。
春日侍宴芙蓉园应制:水殿临丹籞，山楼绕翠微。昔游人托乘，今幸帝垂衣。涧筿缘峰合，岩花逗浦飞。朝来江曲地，无处不光辉。
奉和春日游苑喜雨应诏:仙跸九成台，香筵万寿杯。一旬初降雨，二月早闻雷。叶向朝霁密，花含宿润开。幸承天泽豫，无使日光催。
闰九月九日幸总持寺登浮图应制:清跸幸禅楼，前驱历御沟。还疑九日豫，更想六年游。圣藻辉缨络，仙花缀冕旒。所欣延亿载，寄祗庆重秋。
侍宴长宁公主东庄应制:紫禁乘宵动，青门访水嬉。贵游鳣序集，仙女凤楼期。合宴簪绅满，承恩雨露滋。北辰还捧日，东馆幸逢时。
兴庆池侍宴应制:神池泛滥水盈科，仙跸纡徐步辇过。纵棹洄沿萍溜合，开轩眺赏麦风和。潭鱼在藻供游咏，谷鸟含樱入赋歌。寄语乘槎溟海客，回头来此问天河。
享龙池乐第八章:星分邑里四人居，水洊源流万顷馀。魏国君王称象处，晋家蕃邸化龙初。青蒲暂似游梁马，绿藻还疑宴镐鱼。自有神灵滋液地，年年云物史官书。
奉和晦日幸昆明池应制:玉辂寻春赏，金堤重晦游。川通黑水浸，地派紫泉流。晃朗扶桑出，绵联杞树周。乌疑填海处，人似隔河秋。劫尽灰犹识，年移石故留。汀洲归棹晚，箫鼓杂汾讴。
奉和三日祓禊渭滨:上林花鸟暮春时，上巳陪游乐在兹。此日欣逢临渭赏，昔年空道济汾词。
奉和幸韦嗣立山庄侍宴应制:曲榭回廊绕涧幽，飞泉喷下溢池流。祗应感发明王梦，遂得邀迎圣帝游。
宋主簿鸣皋梦赵六予未及报而陈子云亡今追…贻平昔游旧:暮川罕停波，朝云无留色。故人琴与诗，可存不可识。识心尚可亲，琴诗非故人。鸣皋初梦赵，蜀国已悲陈。感化伤沦灭，魂交惜未申。冥期失幽报，兹理复今晨。前嗟成后泣，已矣将何及。旧感与新悲，虚怀酬昔时。赵侯鸿宝气，独负青云姿。群有含妙识，众象悬清机。雄谈尽物变，精义解人颐。在阴既独善，幽跃自为疑。踠彼千里足，伤哉一尉欺。陈生富清理，卓荦兼文史。思缛巫山云，调逸岷江水。铿锵哀忠义，感激怀知己。负剑登蓟门，孤游入燕市。浩歌去京国，归守西山趾。幽居探元化，立言见千祀。埋没经济情，良园竟云已。坐忆平生游，十载怀嵩丘。题书满古壁，采药遍岩幽。子微化金鼎，仙笙不可求。荣哉宋与陆，名宦美中州。存亡一暌阻，岐路方悠悠。自予事山海，及兹人世改。传闻当世荣，皆入古人名。无复平原赋，空馀邻笛声。泣对西州使，悲访北邙茔。新坟蔓宿草，旧阙毁残铭。为君成此曲，因言寄友生。默语无穷事，凋伤共此情。
奉和立春游苑迎春应制:天游龙辇驻城闉，上苑迟光晚更新。瑶台半入黄山路，玉槛傍临玄霸津。梅香欲待歌前落，兰气先过酒上春。幸预柏台称献寿，愿陪千亩及农晨。
奉和幸安乐公主山庄应制:皇女琼台天汉浔，星桥月宇构山林。飞萝半拂银题影，瀑布环流玉砌阴。菊浦香随鹦鹉泛，箫楼韵逐凤凰吟。瑶池驻跸恩方久，璧月无文兴转深。
奉和春日幸望春宫应制:和风助律应韶年，清跸乘高入望仙。花笑莺歌迎帝辇，云披日霁俯皇川。南山近压仙楼上，北斗平临御扆前。一奏恩荣同镐宴，空知率舞听薰弦。
奉和幸安乐公主山庄应制:银榜重楼出雾开，金舆步辇向天来。泉声迥入吹箫曲，山势遥临献寿杯。帝女含笑流飞电，乾文动色象昭回。诚愿北极拱尧日，微臣抃舞咏康哉。
仪坤庙乐章二首:阳灵配德，阴魄昭升。尧坛凤下，汉室龙兴。伣天作对，前旒是凝。化行南国，道盛西陵。造舟集灌，无德而称。我粢既洁，我醴既澄。阴阴灵庙，光灵若凭。德馨惟飨，孝思烝烝。乾道既亨，坤元以贞。肃雍攸在，辅佐斯成。外睦九族，内光一庭。克生睿哲，祚我休明。钦若徽范，悠哉淑灵。建兹清宫，于彼上京。缩茅以献，絜秬惟馨。实受其福，斯乎亿龄。
九日幸临渭亭登高应制得历字:暮节乘原野，宣游俯崖壁。秋登华实满，气严鹰隼击。仙菊含霜泛，圣藻临云锡。愿陪九九辰，长奉千千历。
慈恩寺九日应制:宝宫星宿劫，香塔鬼神功。王游盛尘外，睿览出区中。日宇开初景，天词掩大风。微臣谢时菊，薄采入芳丛。
秋日还京陕西十里作:驱车越陕郊，北顾临大河。隔河望乡邑，秋风水增波。西登咸阳途，日暮忧思多。傅岩既纡郁，首山亦嵯峨。操筑无昔老，采薇有遗歌。客游节回换，人生知几何。
春日登楼野望:凭轩聊一望，春色几芬菲。野外烟初合，楼前花正飞。娇莺弄新响，斜日散馀晖。谁忍孤游客，言念独依依。
奉和圣制春日幸望春宫应制:九春风景足林泉，四面云霞敞御筵。花镂黄山绣作苑，草图玄灞锦为川。飞觞竞醉心回日，走马争先眼著鞭。喜奉仙游归路远，直言行乐不言旋。
奉和幸安乐公主山庄应制:主家园囿极新规，帝郊游豫奉天仪。欢宴瑶台镐京集，赏赐铜山蜀道移。曲阁交映金精板，飞花乱下珊瑚枝。借问今朝八龙驾，何如昔日望仙池。
夜宴安乐公主新宅:秦楼宴喜月裴回，妓筵银烛满庭开。坐中香气排花出，扇后歌声逐酒来。
九日幸临渭亭登高应制得酒字:睿赏叶通三，宸游契重九。兰将叶布席，菊用香浮酒。落日下桑榆，秋风歇杨柳。幸齐东户庆，希荐南山寿。
奉和立春游苑迎春应制:玄籥飞灰出洞房，青郊迎气肇初阳。仙舆暂下宜春苑，御醴行开荐寿觞。映水轻苔犹隐绿，缘堤弱柳未舒黄。唯有裁花饰簪鬓，恒随圣藻狎年光。
兴庆池侍宴应制:积水逶迤绕直城，含虚皎镜有馀清。图云曲榭连缇幕，映日中塘间彩旌。赏洽犹闻箫管沸，欢留更睹木兰轻。无劳海上寻仙客，即此蓬莱在帝京。
和崔侍御日用游开化寺阁:左宪多才雄，故人尤鸷鹗。护赠单于使，休轺太原郭。馆次厌烦歊，清怀寻寂寞。西缘十里馀，北上开化阁。初入云树间，冥蒙未昭廓。渐出栏榥外，万里秋景焯。岁晏风落山，天寒水归壑。览物颂幽景，三乘动玄钥。但敷利解言，永用忘昏著。
哭富嘉谟:吾友适不死，於戏社稷臣。直禄非造利，长怀大庇人。乃通承明籍，遘此敦牂春。药厉其可畏，皇穹故匪仁。畴昔与夫子，孰云异天伦。同病一相失，茫茫不重陈。子之文章在，其殆尼父新。鼓兴斡河岳，贞词毒鬼神。可悲不可朽，车輤没荒榛。圣主贤为宝，吁兹大国贫。
怨歌行:城南有怨妇，含情傍芳丛。自谓二八时，歌舞入汉宫。皇恩数流眄，承幸玉堂中。绿柏黄花催夜酒，锦衣罗袂逐春风。建章西宫焕若神，燕赵美女三千人。君王厌德不忘新，况群艳冶纷来陈。是时别君不再见，三十三春长信殿。长信重门昼掩关，清房晓帐幽且闲。绮窗虫网氛尘色，文轩莺对桃李颜。天王贵宫不贮老，浩然含泪今来还。自怜春色转晚暮，试逐佳游芳草路。小腰丽女夺人奇，金鞍少年曾不顾。归来谁为夫，请谢西家妇，莫辞先醉解罗襦。
陇右途中遭非语:赵有两毛遂，鲁闻二曾参。慈母犹且惑，况在行路心。冠冕无丑士，贿赂成知己。名利我所无，清浊谁见理。敝服空逢春，缓带不著身。出游非怀璧，何忧乎忌人。正须自保爱，振衣出世尘。
凤笙曲:忆昔王子晋，凤笙游云空。挥手弄白日，安能恋青宫。岂无婵娟子，结念罗帏中。怜寿不贵色，身世两无穷。
拟古别离:白水东悠悠，中有西行舟。舟行有返棹，水去无还流。奈何生别者，戚戚怀远游。远游谁当惜，所悲会难收。自君阒芳躧，青阳四五遒。皓月掩兰室，光风虚蕙楼。相思无明晦，长叹累冬秋。离居久迟暮，高驾何淹留。
辛丑岁十月上幸长安时扈从出西岳作:西镇何穹崇，壮哉信灵造。诸岭皆峻秀，中峰特美好。傍见巨掌存，势如石东倒。颇闻首阳去，开坼此河道。磅礴压洪源，巍峨壮清昊。云泉纷乱瀑，天磴屹横抱。子先呼其巅，宫女世不老。下有府君庙，历载传洒扫。皇明应天游，十月戒丰镐。微末忝闲从，兼得事蘋藻。宿心爱兹山，意欲拾灵草。阴壑已永閟，云窦绝探讨。芳月期来过，回策思方浩。
送乔随州侃:结交三十载，同游一万里。情为契阔生，心由别离死。拜恩前后人，从宦差池起。今尔归汉东，明珠报知己。
同工部李侍郎適访司马子微:紫微降天仙，丹地投云藻。上言华顶事，中问长生道。华顶居最高，大壑朝阳早。长生术何妙，童颜后天老。清晨朝凤京，静夜思鸿宝。凭崖饮蕙气，过涧摘灵草。人非冢已荒，海变田应燥。昔尝游此郡，三霜弄溟岛。绪言霞上开，机事尘外扫。顷来迫世务，清旷未云保。崎岖待漏恩，怵惕司言造。轩皇重斋拜，汉武爱祈祷。顺风怀崆峒，承露在丰镐。泠然委轻驭，复得散幽抱。柱下留伯阳，储闱登四皓。闻有参同契，何时一探讨。
自昌乐郡溯流至白石岭下行入郴州:兹山界夷夏，天险横寥廓。太史漏登探，文命限开凿。北流自南泻，群峰回众壑。驰波如电腾，激石似雷落。崖留盘古树，涧蓄神农药。乳窦何淋漓，苔藓更彩错。娟娟潭里虹，渺渺滩边鹤。岁杪应流火，天高云物薄。金风吹绿梢，玉露洗红箨。溯舟始兴廨，登践桂阳郭。匍匐缘修坂，穹窿曳长索。碍林阻往来，遇堰每前却。救艰不遑饭，毕昏无暇泊。濯溪宁足惧，磴道谁云恶。我行山水间，湍险皆不若。安能独见闻，书此贻京洛。
初达驩州:流子一十八，命予偏不偶。配远天遂穷，到迟日最后。水行儋耳国，陆行雕题薮。魂魄游鬼门，骸骨遗鲸口。夜则忍饥卧，朝则抱病走。搔首向南荒，拭泪看北斗。何年赦书来，重饮洛阳酒。
枉系二首:吾怜曾家子，昔有投杼疑。吾怜姬公旦，非无鸱鸮诗。臣子竭忠孝，君亲惑谗欺。萋斐离骨肉，含愁兴此辞。昔日公冶长，非罪遇缧绁。圣人降其子，古来叹独绝。我无毫发瑕，苦心怀冰雪。今代多秀士，谁能继明辙。
黄鹤:黄鹤佐丹凤，不能群白鹇。拂云游四海，弄影到三山。遥忆君轩上，来下天池间。明珠世不重，知有报恩环。
伤王学士:闭囚断外事，昧坐半馀期。有言颖叔子，亡来已一时。初闻宛不信，中话涕涟洏。痛哉玄夜重，何遽青春姿。忆汝曾旅食，屡空瀍涧湄。吾徒禄未厚，筲斗愧相贻。原宪贫无愁，颜回乐自持。诏书择才善，君为王子师。宠儒名可尚，论秩官犹欺。化往不复见，情来安可思。目绝毫翰洒，耳无歌讽期。灵柩寄何处，精魂今何之。恨予在丹棘，不得看素旗。孀妻知己叹，幼子路人悲。感游值商日，绝弦留此词。
入少密溪:云峰苔壁绕溪斜，江路香风夹岸花。树密不言通鸟道，鸡鸣始觉有人家。人家更在深岩口，涧水周流宅前后。游鱼瞥瞥双钓童，伐木丁丁一樵叟。自言避喧非避秦，薜衣耕凿帝尧人。相留且待鸡黍熟，夕卧深山萝月春。
幸梨园亭观打球应制:今春芳苑游，接武上琼楼。宛转萦香骑，飘飖拂画球。俯身迎未落，回辔逐傍流。只为看花鸟，时时误失筹。
九日临渭亭侍宴应制得长字:御气幸金方，凭高荐羽觞。魏文颁菊蕊，汉武赐萸房。秋变铜池色，晴添银树光。年年重九庆，日月奉天长。
奉和圣制同皇太子游慈恩寺应制:肃肃莲花界，荧荧贝叶宫。金人来梦里，白马出城中。涌塔初从地，焚香欲遍空。天歌应春籥，非是为春风。
和常州崔使君寒食夜:闻道清明近，春闱向夕阑。行游昼不厌，风物夜宜看。斗柄更初转，梅香暗里残。无劳秉华烛，晴月在南端。
和崔正谏登秋日早朝:鸡鸣朝谒满，露白禁门秋。爽气临旌戟，朝光映冕旒。河宗来献宝，天子命焚裘。独负池阳议，言从建礼游。
饯唐郎中洛阳令:一台推往妙，三史伫来修。应宰凫还集，辞郎雉少留。郊筵乘落景，亭传理残秋。愿以弦歌暇，芝兰想旧游。
游少林寺:长歌游宝地，徙倚对珠林。雁塔风霜古，龙池岁月深。绀园澄夕霁，碧殿下秋阴。归路烟霞晚，山蝉处处吟。
夜宿七盘岭:独游千里外，高卧七盘西。晓月临窗近，天河入户低。芳春平仲绿，清夜子规啼。浮客空留听，褒城闻曙鸡。
少游荆湘因有是题:岘北焚蛟浦，巴东射雉田。岁时宜楚俗，耆旧在襄川。忆昨经过处，离今二十年。因君访生死，相识几人全。
喜赦:去岁投荒客，今春肆眚归。律通幽谷暖，盆举太阳辉。喜气迎冤气，青衣报白衣。还将合浦叶，俱向洛城飞。
章怀太子靖妃挽词:彤史佳声载，青宫懿范留。形将鸾镜隐，魂伴凤笙游。送马嘶残日，新萤落晚秋。不知蒿里曙，空见陇云愁。
奉和立春游苑迎春:东郊暂转迎春仗，上苑初飞行庆杯。风射蛟冰千片断，气冲鱼钥九关开。林中觅草才生蕙，殿里争花并是梅。歌吹衔恩归路晚，栖乌半下凤城来。
奉和春初幸太平公主南庄应制:主家山第早春归，御辇春游绕翠微。买地铺金曾作埒，寻河取石旧支机。云间树色千花满，竹里泉声百道飞。自有神仙鸣凤曲，并将歌舞报恩晖。
奉和春日幸望春宫应制:芳郊绿野散春晴，复道离宫烟雾生。杨柳千条花欲绽，葡萄百丈蔓初萦。林香酒气元相入，鸟啭歌声各自成。定是风光牵宿醉，来晨复得幸昆明。
兴庆池侍宴应制:碧水澄潭映远空，紫云香驾御微风。汉家城阙疑天上，秦地山川似镜中。向浦回舟萍已绿，分林蔽殿槿初红。古来徒羡横汾赏，今日宸游圣藻雄。
从幸香山寺应制:南山奕奕通丹禁，北阙峨峨连翠云。岭上楼台千地起，城中钟鼓四天闻。旃檀晓阁金舆度，鹦鹉晴林采眊分。愿以醍醐参圣酒，还将祇苑当秋汾。
嵩山石淙侍宴应制:金舆旦下绿云衢，彩殿晴临碧涧隅。溪水泠泠杂行漏，山烟片片绕香炉。仙人六膳调神鼎，玉女三浆捧帝壶。自惜汾阳纡道驾，无如太室览真图。
初冬从幸汉故青门应制:汉王建都邑，渭水对青门。朝市俱东逝，坟陵共北原。荒凉萧相阙，芜没邵平园。全盛今何在，英雄难重论。故基仍岳立，遗堞尚云屯。当极土功壮，安知人力烦。天游戒东首，怀昔驻龙轩。何必金汤固，无如道德藩。微臣谅多幸，参乘偶殊恩。预此陈古事，敢奏兴亡言。
和户部岑尚书参迹枢揆:大君制六合，良佐参万机。大业永开泰，臣道日光辉。盐梅和鼎食，家声众所归。汉章题楚剑，郑武袭缁衣。理识当朝远，文华振古希。风云神契合，舟楫道心微。庙堂喜容与，时物递芳菲。御柳垂仙掖，公槐覆礼闱。昔陪鹓鹭后，今望鹍鹏飞。徒御清风颂，巴歌聊自挥。
同李舍人冬日集安乐公主山池:尝闻天女贵，家即帝宫连。亭插宜春果，山冲太液泉。桥低乌鹊夜，台起凤凰年。故事犹如此，新图更可怜。紫岩妆阁透，青嶂妓楼悬。峰夺香炉巧，池偷明镜圆。梅花寒待雪，桂叶晚留烟。兴尽方投辖，金声还复传。
和韦舍人早朝:阊阖连云起，岩廊拂雾开。玉珂龙影度，珠履雁行来。长乐宵钟尽，明光晓奏催。一经推旧德，五字擢英才。俨若神仙去，纷从霄汉回。千春奉休历，分禁喜趋陪。
和元舍人万顷临池玩月戏为新体:春风摇碧树，秋雾卷丹台。复有相宜夕，池清月正开。玉流含吹动，金魄度云来。熠爚光如沸，翩翾景若摧。半环投积草，碎璧聚流杯。夜久平无焕，天晴皎未隤。镜将池作匣，珠以岸为胎。有美司言暇，高兴独悠哉。挥翰初难拟，飞名岂易陪。夜光殊在握，了了见沉灰。
夜游:今夕重门启，游春得夜芳。月华连昼色，灯影杂星光。南陌青丝骑，东邻红粉妆。管弦遥辨曲，罗绮暗闻香。人拥行歌路，车攒斗舞场。经过犹未已，钟鼓出长杨。
登瀛州南城楼寄远:层城起丽谯，凭览出重霄。兹地多形胜，中天宛寂寥。四荣摩鹳鹤，百拱厉风飙。北际燕王馆，东连秦帝桥。晴光七郡满，春色两河遥。傲睨非吾土，踌躇适远嚣。离居欲有赠，春草寄长谣。
移禁司刑:畴昔参乡赋，中年忝吏途。丹唇曾学史，白首不成儒。天子开昌箓，群生偶大炉。散材仍葺厦，弱羽遽抟扶。宠迈乘轩鹤，荣过食稻凫。何功游画省，何德理黄枢。吊影惭非据，倾心事远图。盗泉宁止渴，恶木匪投躯。任直翻多毁，安身遂少徒。一朝逢纠谬，三省竟无虞。白简初心屈，黄纱始望孤。患平终不怒，持劾每相驱。埋剑谁当辨，偷金以自诬。诱言虽委答，流议亦真符。首夏方忧圄，高秋独向隅。严城看熠耀，圜户对蜘蛛。累饷唯妻子，披冤是友于。物情牵倚伏，人事限荣枯。门客心谁在，邻交迹倘无。抚襟双涕落，危坐日忧趋。圣旨垂明德，冤囚岂滥诛。会希恩免理，终望罪矜愚。司寇宜哀狱，台庭幸恤辜。汉皇虚诏上，容有报恩珠。
三日独坐驩州思忆旧游:两京多节物，三日最遨游。丽日风徐卷，香尘雨暂收。红桃初下地，绿柳半垂沟。童子成春服，宫人罢射鞴。禊堂通汉苑，解席绕秦楼。束皙言谈妙，张华史汉遒。无亭不驻马，何浦不横舟。舞籥千门度，帷屏百道流。金丸向鸟落，芳饵接鱼投。濯秽怜清浅，迎祥乐献酬。灵刍陈欲弃，神药曝应休。谁念招魂节，翻为御魅囚。朋从天外尽，心赏日南求。铜柱威丹徼，朱崖镇火陬。炎蒸连晓夕，瘴疠满冬秋。西水何时贷，南方讵可留。无人对炉酒，宁缓去乡忧。
从驩州廨宅移住山间水亭赠苏使君:遇坎即乘流，西南到火洲。鬼门应苦夜，瘴浦不宜秋。岁贷胸穿老，朝飞鼻饮头。死生离骨肉，荣辱间朋游。弃置一身在，平生万事休。鹰鹯遭误逐，豺虎怯真投。忆昨京华子，伤今边地囚。愿陪鹦鹉乐，希并鹧鸪留。日月渝乡思，烟花换客愁。幸逢苏伯玉，回借水亭幽。山柏张青盖，江蕉卷绿油。乘闲无火宅，因放有渔舟。适越心当是，居夷迹可求。古来尧禅舜，何必罪驩兜。
赦到不得归题江上石:家住东京里，身投南海西。风烟万里隔，朝夕几行啼。圣主讴歌洽，贤臣法令齐。忽闻铜柱使，走马报金鸡。弃市沾皇渥，投荒漏紫泥。魂疲山鹤路，心醉跕鸢溪。天鉴诛元恶，宸慈恤远黎。五方思寄刃，万姓喜然脐。自幼输丹恳，何尝玷白圭。承言窜遐魅，雪枉间深狴。坟垄无由谒，京华岂重跻。炎方谁谓广，地尽觉天低。百卉杂殊怪，昆虫理赖暌。闭藏元不蛰，摇落反生荑。疟瘴因兹苦，穷愁益复迷。火云蒸毒雾，阳雨濯阴霓。周乘安交趾，王恭辑画题。少宽穷涸鲋，犹愍触藩羝。配宅邻州廨，斑苗接野畦。山空闻斗象，江静见游犀。翰墨思诸季，裁缝忆老妻。小儿应离褓，幼女未攀笄。梦蝶翻无定，蓍龟讵有倪。谁能竟此曲，曲尽气酸嘶。
答魑魅代书寄家人:魑魅来相问，君何失帝乡。龙钟辞北阙，蹭蹬守南荒。览镜怜双鬓，沾衣惜万行。抱愁那去国，将老更垂裳。影答余他岁，恩私宦洛阳。三春给事省，五载尚书郎。黄阁游鸾署，青缣御史香。扈巡行太液，陪宴坐明光。渭北升高苑，河南祓禊场。烟花恒献赋，泉石每称觞。暇日从休浣，高车映道傍。迎宾就丞相，选士谒昭王。侍宠言犹得，承欢谓不忘。一朝贻厚谴，五宅竟同防。凶竖曾驱策，权豪岂易当。款颜因侍从，接武在文章。且惧威非虤贝，宁知心是狼。身犹纳履误，情为覆盆伤。可叹缘成业，非关行昧藏。喜逢今改旦，正朔复归唐。河谶随龙马，天书逐凤凰。朝容欣旧则，宸化美初纲。告善雕旌建，收冤锦旆张。宰臣更献纳，郡守各明扬。礼乐移三统，舟车会八方。云沙降白遂，秦陇献烧当。三赦重天造，千推极国详。大招思复楚，于役限维桑。涨海缘真腊，崇山压古棠。雕题飞栋宇，儋耳间衣裳。伏枕神馀劣，加餐力未强。空庭游翡翠，穷巷倚桄榔。缘体分殊昔，回眸宛异常。吉凶恒委郑，年寿会询唐。家本传清白，官移重挂床。上京无薄产，故里绝穷庄。碧玉先时费，苍头此自将。兴言叹家口，何处待赢粮。计吏从都出，传闻大小康。降除沾二弟，离拆已三房。剑外悬销骨，荆南预断肠。音尘黄耳间，梦想白眉良。复此单栖鹤，衔雏愿远翔。何堪万里外，云海已溟茫。戚属甘胡越，声名任秕糠。由来休愤命，命也信苍苍。独坐寻周易，清晨咏老庄。此中因悟道，无问入猖狂。
度安海入龙编:我来交趾郡，南与贯胸连。四气分寒少，三光置日偏。尉佗曾驭国，翁仲久游泉。邑屋遗甿在，鱼盐旧产传。越人遥捧翟，汉将下看鸢。北斗崇山挂，南风涨海牵。别离频破月，容鬓骤催年。昆弟推由命，妻孥割付缘。梦来魂尚扰，愁委疾空缠。虚道崩城泪，明心不应天。
奉和幸韦嗣立山庄应制:东山朝日翠屏开，北阙晴空彩仗来。喜遇天文七曜动，少微今夜近三台。
酬燕公出湖见寄:纶綍有成命，旌麾不可攀。湘川朝目断，荆阙夕波还。果枉东瞻唱，兴言夕放闲。携琴仙洞中，置酒灉湖上。芳景恣行乐，谪居忽如忘。聚散本相因，离情自悲怅。鸾翮非常戢，鹏天会昭旷。永怀宛洛游，曾是弹冠望。
奉和张燕公早霁南楼:方曙跻南楼，凭轩肆遐瞩。物华荡暄气，春景媚晴旭。川霁湘山孤，林芳楚郊缛。列岩重叠翠，远岸逶迤绿。风帆摩天垠，鱼艇散弯曲。鸿归鹤舞送，猿叫莺声续。群动皆熙熙，噫予独羁束。常钦才子意，忌鵩伤踡跼。雅尚骚人文，怀沙何迫促。未知二贤意，去矣从所欲。
灉湖作:三湖返入两山间，畜作灉湖弯复弯。暑雨奔流潭正满，微霜及潦水初还。水还波卷溪潭涸，绿草芊芊岸崭岝。适来飞棹共回旋，已复扬鞭恣行乐。道旁耆老步跹跹，楚言兹事不知年。试就湖边披草径，莫疑东海变桑田。君讶今时尽陵陆，我看明岁更沦涟。来今自昔无终始，人事回环常若是。应思阙下声华日，谁谓江潭旅游子。初贞正喜固当然，往蹇来誉宜可俟。盈虚用舍轮舆旋，勿学灵均远问天。
和尹懋秋夜游灉湖二首:政理常多暇，方舟此溯洄。吹笙虚洞答，举楫便风催。山暗云犹辨，潭幽月稍来。清溪无数曲，未尽莫先回。烟霭夕微蒙，幽湾赏未穷。舣舟待初月，褰幌招远风。鹤声聒前浦，渔火明暗丛。东山云壑意，不谓尔来同。
陪燕公游灉湖上寺:江外多山水，招要步马来。琴将天籁合，酒共鸟声催。岩坐攀红药，溪行爱绿苔。所怀非此地，游望亦裴回。
答张燕公翻著葛巾见呈之作:美酒值芳春，醒馀气益真。降欢时倒履，乘兴偶翻巾。徐榻思方建，左车理自均。傲然歌一曲，一醉濯缨人。
奉和圣制同二相已下群官乐游园宴:爽垲三秦地，芳华二月初。酺承奠璧罢，宴是合钱馀。柳翠垂堪结，桃红卷欲舒。从容会鹓鹭，延曼戏龙鱼。喜气流云物，欢声浃里闾。圣恩将报厚，请述记言书。
奉答燕公:谁道零陵守，东过此地游。友僚同省阁，昆弟接荆州。我逐江潭雁，君随海上鸥。屡伤神气阻，久别鬓毛秋。疑岭春应遍，阳台雨欲收。主人情未尽，高驾少淹留。
陪张燕公行郡竹篱:良臣乃国宝，麾守去承明。外户人无闭，浮江兽已行。随来晋盗逸，民化蜀风清。郛郭从彝典，州闾荷德声。小人投天涯，流落巴丘城。所赖中和作，优游凿与耕。
秋夜陪张丞相赵侍御游灉湖二首:熊轼巴陵地，鹢舟湘水浔。江山与势远，泉石自幽深。杳霭入天壑，冥茫见道心。超然无俗事，清宴有空林。江上饶奇山，巑罗云水间。风和树色杂，苔古石文斑。巴俗将千溠，灉湖凡几湾。嬉游竟不尽，乘月泛舟还。
美女篇:东邻美女实名倡，绝代容华无比方。浓纤得中非短长，红素天生谁饰妆。桂楼椒阁木兰堂，绣户雕轩文杏梁。屈曲屏风绕象床，萎蕤翠帐缀香囊。玉台龙镜洞彻光，金炉沉烟酷烈芳。遥闻行佩音锵锵，含娇欲笑出洞房。二八三五闺心切，褰帘卷幔迎春节。清歌始发词怨咽，鸣琴一弄心断绝。借问哀怨何所为，盛年情多心自悲。须臾破颜倏敛态，一悲一喜并相宜。何能见此不注心，惜无媒氏为传音。可怜盈盈直千金，谁家君子为藁砧。
游灉湖上寺:春山临远壑，水木自幽清。夙昔怀微尚，兹焉一放情。云间听弄鸟，烟上摘初英。地僻方无闷，逾知道思精。
与国贤良夜歌二首:柳台临新堰，楼堞相重复。窈窕凤凰姝，倾城复倾国。杏间花照灼，楼上月裴回。带娇移玉柱，含笑捧金杯。
咏屏风:绮阁云霞满，芳林草树新。鸟惊疑欲曙，花笑不关春。山对弹琴客，溪留垂钓人。请看车马客，行处有风尘。
稍秋晓坐阁，遇舟东下扬州，即事寄上族父江阳令:虎啸山城晚，猿鸣江树秋。红林架落照，青峡送归流。归流赴淮海，征帆下扬州。族父江阳令，盛业继前修。文掩崔亭伯，德齐陈太丘。时哉惜未与，千载且为俦。忆昔山阳会，长怀东上游。称觞阮林下，赋雪谢庭幽。道浓礼自略，气舒文转遒。高情薄云汉，酣态坐芳洲。接席复连轸，出入陪华輈。独善与兼济，语默奉良筹。岁月欢无已，风雨暗飕飕。掌宪时持节，为邦邈海头。子人惠虽树，苍生望且留。微躬趋直道，神甸忝清猷。仙台适西步，蛮徼忽南浮。宇内皆安乐，天涯独远投。忠信徒坚仗，神明岂默酬。观生海漫漫，稽命天悠悠。云昏巴子峡，月远吴王楼。怀昔明不寐，悲令岁属周。喟无排云翮，暂得抒离忧。空洒沾红泪，万里逐行舟。
十月梅花书赠:君不见巴乡气候与华别，年年十月梅花发。上苑今应雪作花，宁知此地花为雪。自从迁播落黔巴，三见江上开新花。故园风花虚洛汭，穷峡凝云度岁华。花情纵似河阳好，客心倍伤边候早。春候飒惊楼上梅，霜威未落江潭草。江水侵天去不还，楼花覆帘空坐攀。一向花前看白发，几回梦里忆红颜。红颜白发云泥改，何异桑田移碧海。却想华年故国时，唯馀一片空心在。空心吊影向谁陈，云台仙阁旧游人。傥知巴树连冬发，应怜南国气长春。
奉和李令扈从温泉宫赐游骊山韦侍郎别业:风后轩皇佐，云峰谢客居。承恩来翠岭，缔赏出丹除。飞盖松溪寂，清笳玉洞虚。窥岩详雾豹，过水略泉鱼。乡入无何有，时还上古初。伊皋羞过狭，魏丙服粗疏。白雪缘情降，青霞落卷舒。多惭郎署在，辄继国风馀。
昭君怨三首:汉道方全盛，朝廷足武臣。何须薄命妾，辛苦事和亲。掩泪辞丹凤，衔悲向白龙。单于浪惊喜，无复旧时容。胡地无花草，春来不似春。自然衣带缓，非是为腰身。
海上作:旷哉潮汐池，大矣乾坤力。浩浩去无际，沄沄深不测。崩腾翕众流，泱漭环中国。鳞介错殊品，氛霞饶诡色。天波混莫分，岛树遥难识。汉主探灵怪，秦王恣游陟。搜奇大壑东，竦望成山北。方术徒相误，蓬莱安可得。吾君略仙道，至化孚淳默。惊浪晏穷溟，飞航通绝域。马韩底厥贡，龙伯修其职。粤我遘休明，匪躬期正直。敢输鹰隼执，以间豺狼忒。海路行已殚，輶轩未皇息。劳歌玄月暮，旅睇沧浪极。魏阙渺云端，驰心附归冀。
上元:九陌连灯影，千门度月华。倾城出宝骑，匝路转香车。烂熳惟愁晓，周游不问家。更逢清管发，处处落梅花。
秋庭夜月有怀:游客三江外，单栖百虑违。山川忆处近，形影梦中归。夜月明虚帐，秋风入捣衣。从来不惯别，况属雁南飞。
永泰公主挽歌二首:秾华从妇道，釐降适诸侯。河汉天孙合，潇湘帝子游。关雎方作训，鸣凤自相求。可叹凌波迹，东川遂不流。舜华徂北渚，宸思结南阳。盭绶哀荣备，游轩宠悼彰。三川谋远日，八水宅连冈。无复秦楼上，吹箫下凤凰。
奉和登骊山高顶寓目应制:銮舆上碧天，翠帟拖晴烟。绝崿纡仙径，层岩敞御筵。云披丹凤阙，日下黑龙川。更睹南熏奏，流声入管弦。
幸梨园观打球应制:令节重遨游，分镳应彩球。骖驔回上苑，蹀躞绕通沟。影就红尘没，光随赭汗流。赏阑清景暮，歌舞乐时休。
奉和幸韦嗣立山庄侍宴应制:三光回斗极，万骑肃钩陈。地若游汾水，畋疑历渭滨。圆塘冰写镜，遥树露成春。弦奏鱼听曲，机忘鸟狎人。筑岩思感梦，磻石想垂纶。落景摇红壁，层阴结翠筠。素风纷可尚，玄泽蔼无垠。薄暮清笳动，天文焕紫宸。
兴庆池侍宴应制:銮舆羽驾直城隈，帐殿旌门此地开。皎洁灵潭图日月，参差画舸结楼台。波摇岸影随桡转，风送荷香逐酒来。愿奉圣情欢不极，长游云汉几昭回。
游泾川琴溪:环潭澄晓色，叠嶂照秋影。幽致欣所逢，纷虑自兹屏。。
奉和圣制幸韦嗣立山庄应制:鸣銮赫奕下重楼，羽盖逍遥向一丘。汉日唯闻白衣宠，唐年更睹赤松游。
奉和九日幸临渭亭登高应制:秋豫凝仙览，宸游转翠华。呼鹰下鸟路，戏马出龙沙。紫菊宜新寿，丹萸辟旧邪。须陪长久宴，岁岁奉吹花。
奉和九月九日登慈恩寺浮屠应制:出豫乘秋节，登高陟梵宫。皇心满尘界，佛迹现虚空。日月宜长寿，人天得大通。喜闻题宝偈，受记莫由同。
奉和幸安乐公主山庄应制:西郊窈窕凤凰台，北渚平明法驾来。匝地金声初度曲，周堂玉溜好传杯。湾路分游画舟转，岸门相向碧亭开。微臣此时承宴乐，仿佛疑从星汉回。
奉和九月九日登慈恩寺浮图应制:沙界人王塔，金绳梵帝游。言从祇树赏，行玩菊丛秋。御酒调甘露，天花拂彩旒。尧年将佛日，同此庆时休。
奉和幸安乐公主山庄应制:诘旦重门闻警跸，传言太主奏山林。是日回舆罗万骑，此时欢喜赐千金。鹭羽凤箫参乐曲，荻园竹径接帷阴。手舞足蹈方无已，万年千岁奉薰琴。
奉和九日幸临渭亭登高应制得亭字:远目瞰秦坰，重阳坐灞亭。既开黄菊酒，还降紫微星。箫鼓谙仙曲，山河入画屏。幸兹陪宴喜，无以效丹青。
侍宴旋师喜捷应制:蜂蚁屯夷落，熊罴逐汉飞。忘躯百战后，屈指一年归。厚眷纾天藻，深慈解御衣。兴酣歌舞出，朝野叹光辉。
奉和九日幸临渭亭登高应制得直字:重阳乘令序，四野开晴色。日月数初并，乾坤圣登极。菊黄迎酒泛，松翠凌霜直。游海难为深，负山徒倦力。
奉和九月九日登慈恩寺浮图应制:鹦林花塔启，凤辇顺时游。重九昭皇庆，大千扬帝休。耆闍妙法阐，王舍睿文流。至德覃无极，小臣歌讵酬。
奉和九月九日登慈恩寺浮图应制:扈跸游玄地，陪仙瞰紫微。似迈铢衣劫，将同羽化飞。雕戈秋日丽，宝剑晓霜霏。献觞乘菊序，长愿奉天晖。
奉和九月九日登慈恩寺浮图应制:净境重阳节，仙游万乘来。插萸登鹫岭，把菊坐蜂台。十地祥云合，三天瑞景开。秋风词更远，窃抃乐康哉。
奉和九月九日登慈恩寺浮图应制:飞塔凌霄起，宸游一届焉。金壶新泛菊，宝座即披莲。就日摇香辇，凭云出梵天。祥氛与佳色，相伴杂炉烟。
奉和九月九日登慈恩寺浮图应制:九秋霜景净，千门晓望通。仙游光御路，瑞塔迥凌空。菊彩扬尧日，萸香绕舜风。天文丽辰象，窃抃仰层穹。
夜游曲:汉室欢娱盛，魏国文雅遒。许史多暮宿，应陈从夜游。西园宴公子，北里召王侯。讵似将军猎，空嗟亭尉留。
奉和幸上官昭容院献诗四首:地轴楼居远，天台阙路赊。何如游帝宅，即此对仙家。座拂金壶电，池摇玉酒霞。无云秦汉隔，别访武陵花。尧茨姑射近，汉苑建章连。十五蓂知月，三千桃纪年。鸾歌随凤吹，鹤舞向鹍弦。更觅琼妃伴，来过玉女泉。宫掖贤才重，山林高尚难。不言辞辇地，更有结庐欢。池栋清温燠，岩窗起沍寒。幽亭有仙桂，圣主万年看。槎流天上转，茅宇禁中开。河鹊填桥至，山熊避槛来。庭花采菉蓐，岩石步莓苔。愿奉舆图泰，长开锦翰裁。
奉和春日幸望春宫:晨跸凌高转翠旌，春楼望远背朱城。忽排花上游天苑，却坐云边看帝京。百草香心初罥蝶，千林嫩叶始藏莺。幸同葵藿倾阳早，愿比盘根应候荣。
奉和幸三会寺应制:鸟籀遗新阁，龙旂访古台。造书臣颉往，观迹帝羲来。睿览山川匝，宸心宇宙该。梵音随驻辇，天步接乘杯。旧苑经寒露，残池问劫灰。散花将捧日，俱喜圣慈开。
奉和圣制送张说赴集贤院学士赐宴赋得虚字:崇文德化洽，新殿集贤初。庸菲参高选，首滥承明庐。殊私光辅弼，荣送列簪裾。座引中厨馔，杯锡上尊馀。翠叶浓丹苑，晴空卷碧虚。忝同文史地，愿草登封书。
棹歌行:棹女饰银钩，新妆下翠楼。霜丝青桂楫，兰枻紫霞舟。水落金陵曙，风起洞庭秋。扣舷过曲浦，飞帆越回流。影入桃花浪，香飘杜若洲。洲长殊未返，萧散云霞晚。日下大江平，烟生归岸远。岸远闻潮波，争途游戏多。因声赵津女，来听采菱歌。
奉和御制旋师喜捷:殊类骄无长，王师示有征。中军才受律，妖寇已亡精。斩虏还遮塞，绥降更筑城。从来攻必克，天策振奇兵。
晚渡伊水:悠悠涉伊水，伊水清见石。是时春向深，两岸草如积。迢递望洲屿，逶迤亘津陌。新树落疏红，遥原上深碧。回瞻洛阳苑，遽有长山隔。烟雾犹辨家，风尘已为客。登陟多异趣，往来见行役。云起早已昏，鸟飞日将夕。光阴逝不借，超然慕畴昔。远游亦何为，归来存竹帛。
春日山庄:初岁开韶月，田家喜载阳。晚晴摇水态，迟景荡山光。浦净渔舟远，花飞樵路香。自然成野趣，都使俗情忘。
奉和圣制同二相已下群官乐游园宴:五日酺才毕，千年乐未央。复承天所赐，终宴国之阳。地胜春逾好，恩深乐更张。落花飞广座，垂柳拂行觞。庶尹陪三史，诸侯具万方。酒酣同抃跃，歌舞咏时康。
奉和圣制同二相已下群臣乐游园宴:春日照长安，皇恩宠庶官。合钱承罢宴，赐帛复追欢。供帐凭高列，城池入迥宽。花催相国醉，鸟和乐人弹。北阙云中见，南山树杪看。乐游宜缔赏，舞咏惜将阑。
奉和圣制同二相以下群官乐游园宴:五酺终宴集，三锡又欢娱。仙阜崇高异，神州眺览殊。南山临皓雪，北阙对明珠。广座鹓鸿满，昌庭驷马趋。绮罗含草树，丝竹吐郊衢。衔杯不能罢，歌舞乐唐虞。
奉和圣制送张尚书巡边:燕公为汉将，武德奉文思。利用经戎莽，英图叶圣诒。塞沙制长策，穷石卷摇旗。万里要相贺，三边又在兹。棱威方逐逐，谈笑坐怡怡。宠饯纷郊道，充厨竭御司。尝醪企行迈，听乐罢涟洏。衮旒垂翰墨，缨蕤迭赋诗。金山无积阻，玉树有华滋。请迨炎风暮，归旌候此时。
大漠行:单于犯蓟壖，虏骑略萧边。南山木叶飞下地，北海蓬根乱上天。科斗连营太原道，鱼丽合阵武威川。三军遥倚伏，万里相驰逐。旌旆悠悠静潮源，鼙鼓喧喧动卢谷。穷徼出幽陵，吁嗟倦寝兴。马蹄冻溜石，胡毳暖生冰。云沙泱漭天光闭，河塞阴沉海色凝。崆峒北国谁能托，萧索边心常不乐。近见行人畏白龙，遥闻公主愁黄鹤。阳春半，岐路间；瑶台苑，玉门关。百花芳树红将歇，二月兰皋绿未还。阵云不散鱼龙水，雨雪犹飞鸿鹄山。山嶂绵连那可极，路远辛勤梦颜色。北堂萱草不寄来，东园桃李长相忆。汉将纷纭攻战盈，胡寇萧条幽朔清。韩昌拜节偏知送，郑吉驱旌坐见迎。火绝烟沉左西极，谷静山空右北平。但得将军能百胜，不须天子筑长城。
长歌行:天覆吾，地载吾，天地生吾有意无。不然绝粒升天衢，不然鸣珂游帝都。焉能不贵复不去，空作昂藏一丈夫。一丈夫兮一丈夫，千生气志是良图。请君看取百年事，业就扁舟泛五湖。
百子池:旧闻百子汉家池，汉家渌水今逶迤。宫女厌镜笑窥池，身前影后不相见，无数容华空自知。
九日:秋来林下不知春，一种佳游事也均。绛叶从朝飞著夜，黄花开日未成旬。将曛陌树频惊鸟，半醉归途数问人。城远登高并九日，茱萸凡作几年新。
九日宴:秋叶风吹黄飒飒，晴云日照白鳞鳞。归来得问茱萸女，今日登高醉几人。
奉和圣制瑞雪篇:紫宸飞雪晓裴回，层阁重门雪照开。九衢皛耀浮埃尽，千品差池贽帛来。何处田中非种玉，谁家院里不生梅。埋云翳景无穷已，因风落地吹还起。先过翡翠宝房中，转入鸳鸯金殿里。美人含笑出联翩，艳逸相轻斗容止。罗衣点著浑是花，玉手抟来半成水。奕奕纷纷何所如，顿忆杨园二月初。羞同班女高秋扇，欲照明王乙夜书。姑射山中符圣寿，芙蓉阙下降神车。愿随睿泽流无限，长报丰年贵有馀。
征君宅:征君昔嘉遁，抗迹遗俗尘。了心悟有物，乘化游无垠。道丧历千载，复存颍阳真。上虞佳山水，晚岁耽隐沦。内史既解绶，支公亦相亲。儒道匪远理，意胜聊自欣。洄沿南谿夕，流浪东山春。石壁践丹景，金潭冒绿蘋。探炼备海峤，赏心寓情人。奈何灵仙骨，锹翮瑶池津。寥寥虚白宇，夙创招提因。家风缅多尚，玄德谢无邻。谬陪金门彦，矫迹侍紫宸。皇恩竟已矣，遗烈庶不泯。
折柳篇:春色东来度渭桥，青门垂柳百千条。长杨西连建章路，汉家林苑纷无数。萦花始遍合欢枝，游丝半罥相思树。春楼初日照南隅，柔条垂绿扫金铺。宝钗新梳倭堕髻，锦带交垂连理襦。自怜柳塞淹戎幕，银烛长啼愁梦著。芳树朝催玉管新，春风夜染罗衣薄。城头杨柳已如丝，今年花落去年时。折芳远寄相思曲，为惜容华难再持。
奉和御制春台望:睿德在青阳，高居视中县。秦城连凤阙，汉寝疏龙殿。文物照光辉，郊畿郁葱蒨。千门望成锦，八水明如练。复道晓光披，宸游出禁移。瑞气朝浮五云阁，祥光夜吐万年枝。兰叶负龟初荐祉，桐花集凤更来仪。秦汉生人凋力役，阿房甘泉构云碧。汾祠雍畤望通天，玉堂宣室坐长年。鼓钟西接咸阳观，苑囿南通鄠杜田。明主卑宫诫前失，辅德钦贤政惟一。昆虫不夭在春蒐，稼穑常艰重农术。邦家已荷圣谟新，犹闻俭陋惜中人。豫奉北辰齐七政，长歌东武抃千春。
过贾六:主人病且闲，客来情弥适。一酌复一笑，不知日将夕。昨来属欢游，于今尽成昔。努力持所趣，空名定何益。
奉和圣制送张说巡边:方汉比周年，兴王合在宣。亟闻降虏拜，复睹出师篇。祈父万邦式，英猷三略传。算车申夏政，茇舍启戎田。严问盟胡苑，军容济洛川。皇情怅关旆，诏饯列郊筵。路接禁园草，池分御井莲。离声轸去角，居念断归蝉。三捷岂云尔，七擒良信然。具僚诚寄望，奏凯秋风前。
二月闺情:二月韶光好，春风香气多。园中花巧笑，林里鸟能歌。有恨离琴瑟，无情著绮罗。更听春燕语，妾亦不如他。
奉和圣制答张说扈从南出雀鼠谷之作:魏国山河险，周王警跸回。九旗云际出，万骑谷中来。石路行将尽，烟郊望忽开。赏矜垂柳报，春畏落花催。兴逸横汾什，恩褒作颂才。小臣瞻日月，延首咏康哉。
奉和御制春台望:青阳布王道，玄览陶真性。欣若天下春，高逾域中圣。神皋类观赏，帝里如悬镜。缭绕八川浮，岧峣双阙映。晓色遍昭阳，晴云卷建章。华滋的皪丹青树，颢气氤氲金玉堂。尚有灵蛇下鄜畤，还征瑞宝入陈仓。自昔秦奢汉穷武，后庭万馀宫百数。旗回五丈殿千门，连绵南隥出西垣。广画螓蛾夸窈窕，罗生玳瑁象昆仑。乃眷天晴兴隐恤，古来土木良非一。荆临章观赵丛台。何如尧阶将禹室。层栏窈窕下龙舆，清管逶迤半绮疏。一听南风引鸾舞，长谣北极仰鹑居。
送人之军:常经绝脉塞，复见断肠流。送子成今别，令人起昔愁。陇云晴半雨，边草夏先秋。万里长城寄，无贻汉国忧。
奉和圣制送张说上集贤学士赐宴赋得谟字:西学垂玄览，东堂发圣谟。天光烛武殿，时宰集鸿都。枯朽沾皇泽，翾飞舞帝梧。迹同游汗漫，荣是出泥涂。三叹承汤鼎，千欢接舜壶。微躯不可答，空欲咏依蒲。
回乡偶书二首:少小离乡老大回，乡音难改鬓毛衰。儿童相见不相识，笑问客从何处来。离别家乡岁月多，近来人事半销磨。唯有门前镜湖水，春风不改旧时波。
酬故人还山:举棹乘春水，归山抚岁华。碧潭宵见月，红树晚开花。肃穆轻风度，依微隐径斜。危亭暗松石，幽涧落云霞。思鸟吟高树，游鱼戏浅沙。安知馀兴尽，相望紫烟赊。
奉和姚令公驾幸温汤喜雪应制:汉主新丰邑，周王尚父师。云符沛童唱，雪应海神期。林变惊春早，山明讶夕迟。况逢温液霈，恩重御裘诗。
登翅头山题俨公石壁:晨登翅头山，山曛黄雾起。却瞻迷向背，直下失城市。暾日衔东郊，朝光生邑里。扫除诸烟氛，照出众楼雉。青为洞庭山，白是太湖水。苍茫远郊树，倏忽不相似。万象以区别，森然共盈几。坐令开心胸，渐觉落尘滓。北岩千馀仞，结庐谁家子。愿陪中峰游，朝暮白云里。
酬忠公林亭:江外有真隐，寂居岁已侵。结庐近西术，种树久成阴。人迹乍及户，车声遥隔林。自言解尘事，咫尺能辎尘。为道岂庐霍，会静由吾心。方秋院木落，仰望日萧森。持我兴来趣，采菊行相寻。尘念到门尽，远情对君深。一谈入理窟，再索破幽襟。安得山中信，致书移尚禽。
赋得岸花临水发:笑笑傍溪花，丛丛逐岸斜。朝开川上日，夜发浦中霞。照灼如临镜，莑茸胜浣纱。春来武陵道，几树落仙家。
长宁公主旧山池:平阳旧池馆，寂寞使人愁。座卷流黄簟，帘垂白玉钩。庭闲花自落，门闭水空流。追想吹箫处，应随仙鹤游。
游栖霞寺:跻险入幽林，翠微含竹殿。泉声无休歇，山色时隐见。潮来杂风雨，梅落成霜霰。一从方外游，顿觉尘心变。
送杜士瞻楚州觐省:风流与才思，俱似晋时人。淮月归心促，江花入兴新。云深沧海暮，柳暗白门春。共道官犹小，怜君孝养亲。
友人山亭:故人虽薄宦，往往涉清溪。凿牖对山月，褰裳拂涧霓。游鱼逆水上，宿鸟向风栖。一见桃花发，能令秦汉迷。
春晚山行:寂历青山晚，山行趣不稀。野花成子落，江燕引雏飞。暗草薰苔径，晴杨扫石矶。俗人犹语此，余亦转忘归。
南州行:摇艇至南国，国门连大江。中洲西边岸，数步一垂杨。金钏越溪女，罗衣胡粉香。织缣春卷幔，采蕨暝提筐。弄瑟娇垂幌，迎人笑下堂。河头浣衣处，无数紫鸳鸯。
奉和圣制从蓬莱向兴庆阁道中留春雨中春望之作应制:别馆春还淑气催，三宫路转凤凰台。云飞北阙轻阴散，雨歇南山积翠来。御柳遥随天仗发，林花不待晓风开。已知圣泽深无限，更喜年芳入睿才。
咏云:彩云惊岁晚，缭绕孤山头。散作五般色，凝为一段愁。影虽沉涧底，形在天际游。风动必飞去，不应长此留。
登历下古城员外孙新亭:吾宗固神秀，体物写谋长。形制开古迹，曾冰延乐方。太山雄地理，巨壑眇云庄。高兴汩烦促，永怀清典常。含弘知四大，出入见三光。负郭喜粳稻，安时歌吉祥。
奉使登终南山:常爱南山游，因而尽原隰。数朝至林岭，百仞登嵬岌。石壮马径穷，苔色步缘入。物奇春状改，气远天香集。虚洞策杖鸣，低云拂衣湿。倚岩见庐舍，入户欣拜揖。问性矜勤劳，示心教澄习。玉英时共饭，芝草为余拾。境绝人不行，潭深鸟空立。一乘从此授，九转兼是给。辞处若轻飞，憩来唯吐吸。闲襟超已胜，回路倏而及。烟色松上深，水流山下急。渐平逢车骑，向晚睨城邑。峰在野趣繁，尘飘宦情涩。辛苦久为吏，劳生何妄执。日暮怀此山，悠然赋斯什。
奉和贺监林月清酌:华月当秋满，朝英假兴同。净林新霁入，规院小凉通。碎影行筵里，摇花落酒中。消宵凝爽意，并此助文雄。
秋夜寓直即事怀赠萧令公裴侍郎兼通简南省诸友人:圣主万年兴，贤臣数载升。古灵传岳秀，宏量禀川澄。畿甸举长策，风霜秉直绳。出车遥俗震，登阁满朝称。赋简流亡辑，农安政理凭。还家新长幼，巡垄旧沟塍。忠梗大勋立，寰瀛堕业惩。焚香兼御史，悬镜委中丞。旟隼当朝立，台骢发郡乘。司徒汉家重，国典颍川征。云路俄平入，台阶忽上凌。秉钧调造化，宣綍慰黎烝。金省方秋作，瑶轩直夜凭。中书赠陈准，右相简王陵。三杰贤更穆，百僚欢且兢。摇怀及宾友，计曲辨淄渑。阊阖暝阴散，钩陈爽气凝。月深宫树转，河近禁楼冰。卑吏夙驱策，微涓效斗升。望麾宵继火，书板曙怀蒸。彼此虽流盼，规模转服膺。惠将霄汉隔，劳或岁时矜。位重恩宁滥，才轻慑不胜。林峦甘独往，疵贱苦相仍。敢忘衔花雀，思同附骥蝇。平生逐鸟雀，何日嗣苍鹰。
哭补阙亡友綦毋学士:明代资多士，儒林得异才。书从金殿出，人向玉墀来。词学张平子，风仪褚彦回。崇仪希上德，近侍接元台。曩契心期早，今游宴赏陪。屡迁君擢桂，分尉我从梅。忽遇乘轺客，云倾构厦材。泣为洹水化，叹作泰山颓。冀善初将慰，寻言半始猜。位联情易感，交密痛难裁。远日寒旌暗，长风古挽哀。寰中无旧业，行处有新苔。反哭魂犹寄，终丧子尚孩。葬田门吏给，坟木路人栽。遽泄悲成往，俄传宠令回。玄经贻石室，朱绂耀泉台。地古春长闭，天明夜不开。登山一临哭，挥泪满蒿莱。
夜光篇:游人夜到汝阳间，夜色冥濛不解颜。谁家暗起寒山烧，因此明中得见山。山头山下须臾满，历险缘深无暂断。焦声散著群树鸣，炎气傍林一川暖。是时西北多海风，吹上连天光更雄。浊烟熏月黑，高艳爇云红。初谓炼丹仙灶里，还疑铸剑神谿中。划为飞电来照物，乍作流星并上空。西山无草光已灭，东顶荧荧犹未绝。沸汤空谷数道水，融盖阴崖几年雪。两京贫病若为居，四壁皆成凿照馀。未得贵游同秉烛，唯将半影借披书。
送苏倩游天台:灵异寻沧海，笙歌访翠微。江鸥迎共狎，云鹤待将飞。琪树尝仙果，琼楼试羽衣。遥知神女问，独怪阮郎归。
赠司勋萧郎中:作相开黄阁，为郎奏赤墀。君臣道合体，父子贵同时。国以推贤答，家无内举疑。凤池真水镜，兰省得华滋。未睹风流日，先闻新赋诗。江山清谢脁，花木媚丘迟。吏部来何暮，王言念在兹。丹青无不可，霖雨亦相期。昔我投荒处，孤烟望岛夷。群鸥终日狎，落叶数年悲。渔父留歌咏，江妃入兴词。今将献知己，相感勿吾欺。
清溪泛舟:旅人倚征棹，薄暮起劳歌。笑揽清溪月，清辉不厌多。
山行留客:山光物态弄春辉，莫为轻阴便拟归。纵使晴明无雨色，入云深处亦沾衣。
春游值雨:欲寻轩槛列清尊，江上烟云向晚昏。须倩东风吹散雨，明朝却待入华园。
孤兴:晴日暖珠箔，夭桃色正新。红粉青镜中，娟娟可怜嚬。君子在遐险，蕙心谁见珍。罗幕空掩昼，玉颜静移春。江瑟语幽独，再三情未申。黄鹄千里翅，芳音迟所因。
从军行:朔胡乘月寇边城，军书插羽刺中京。天子金坛拜飞将，单于玉塞振佳兵。骑射先鸣推任侠，龙韬决胜伫时英。闻有河湟客，愔愔理帷帟。常山启霸图，汜水先天策，衔珠浴铁向桑干，衅旗膏剑指乌丸。鸣鸡已报关山晓，来雁遥传沙塞寒。直为甘心从苦节，陇头流水鸣呜咽。边树萧萧不觉春，天山漠漠长飞雪。鱼丽阵接塞云平，雁翼营通海月明。始看晋幕飞鹅入，旋闻齐垒啼乌声。自从一戍燕支山，春光几度晋阳关。金河未转青丝骑，玉箸应啼红粉颜。鸿归燕相续，池边芳草绿。已见氛清细柳营，莫更春歌落梅曲。烽沉灶减静边亭，海晏山空肃已宁。行望凤京旋凯捷，重来麟阁画丹青。
三日绿潭篇:春潭滉漾接隋宫，宫阙连延潭水东。蘋苔嫩色涵波绿，桃李新花照底红。垂菱布藻如妆镜，丽日晴天相照映。素影沉沉对蝶飞，金沙砾砾窥鱼泳。佳人祓禊赏韵年，倾国倾城并可怜。拾翠总来芳树下，踏青争绕绿潭边。公子王孙恣游玩，沙阳水曲情无厌。禽浮似挹羽觞杯，鳞跃疑投水心剑。金鞍玉勒骋轻肥，落絮红尘拥路飞。绿水残霞催席散，画楼初月待人归。
游春:海岳三峰古，春皇二月寒。绿潭渔子钓，红树美人攀。弱蔓环沙屿，飞花点石关。溪山游未厌，琴酌弄晴湾。
游宣州琴溪同武平一作:灵溪非人迹，仙意素所秉。鳞岭森翠微，澄潭照秋景。
和左司张员外自洛使入京中路先赴长安逢立春日…诸公:拜郎登省闼，奉使驰车乘。遥瞻使者星，便是郎官应。台妙时相许，皇华德弥称。二陕听风谣，三秦望形胜。此中暌益友，是日多诗兴。寒尽岁阴催，春归物华证。
葛山潭:圆潭写流月，晴明涵万象。仙翁何时还，绿水空荡漾。凉哉草木腓，白露沾人衣。犹醉空山里，时闻笙鹤飞。
奉和四月三日上阳水窗赐宴应制得春字:今日逢初夏，欢游续旧旬。气和先作雨，恩厚别成春。凤吹临清洛，龙舆下紫宸。此中歌在藻，还见跃潜鳞。
和常州崔使君寒食夜:闻道清明近，春庭向夕阑。行游昼不厌，风物夜宜看。斗柄更初转，梅香暗里残。无劳秉华烛，清月在南端。
奉和崔司马游云门寺:系马清溪树，禅门春气浓。香台花下出，讲坐竹间逢。觉路山童引，经行谷鸟从。更言穷寂灭，回策上南峰。
酬万八贺九云门下归溪中作:晚从灵境出，林壑曙云飞。稍觉清溪尽，回瞻画刹微。独园馀兴在，孤棹宿心违。更忆登攀处，天香满袖归。
送靳十五侍御使蜀:天使出霜台，行人择吏才。传车春色送，离兴夕阳催。驿绕巴江转，关迎剑道开。西南一何幸，前后二龙来。
送李给事归徐州觐省:列位登青琐，还乡复彩衣。共言晨省日，便是昼游归。春水经梁宋，晴山入海沂。莫愁东路远，四牡正騑騑。
同邢判官寻龙湍观归湖中:星使下仙京，云湖喜昼晴。更从探穴处，还作棹歌行。丝管荷风入，帘帷竹气清。莫愁归路远，水月夜虚明。
宿云门寺阁:香阁东山下，烟花象外幽。悬灯千嶂夕，卷幔五湖秋。画壁馀鸿雁，纱窗宿斗牛。更疑天路近，梦与白云游。
故右丞相赠太师燕文贞公挽词二首:海内文章伯，朝端礼乐英。一言兴宝运，三入济群生。命与才相偶，年将位不并。台星忽已坼，流恸轸皇情。甲第三重戟，高门四列侯。已成冠盖里，更有凤凰楼。人世方为乐，生涯遽若休。空馀掌纶地，传庆百千秋。
和崔司马登称心山寺:郡府乘休日，王城访道初。觉花迎步履，香草藉行车。倚阁观无际，寻山坐太虚。岩空迷禹迹，海静望秦馀。翡翠巢珠网，鹍鸡间绮疏。地灵资净土，水若护真如。宝树谁攀折，禅云自卷舒。晴分五湖势，烟合九夷居。生灭纷无象，窥临已得鱼。尝闻宝刀赠，今日奉琼琚。
宿法华寺:松雨时复滴，寺门清且凉。此心竟谁证，回憩支公床。壁画感灵迹，龛经传异香。独游寄象外，忽忽归南昌。
题预章馆:杨柳映春江，江南转佳丽。吴门绿波里，越国青山际。游宦常往来，津亭暂临憩。驿前苍石没，浦外湖沙细。向晚宴且久，孤舟冏然逝。云留西北客，气歇东南帝。独有萋萋心，谁知怨芳岁。
奉和华清宫观行香应制:天子蕊珠宫，楼台碧落通。豫游皆汗漫，斋处即崆峒。云物三光里，君臣一气中。道言何所说，宝历自无穷。
奉和圣制上巳祓禊应制:元巳秦中节，吾君灞上游。鸣銮通禁苑，别馆绕芳洲。鹓鹭千官列，鱼龙百戏浮。桃花春欲尽，谷雨夜来收。庆向尧樽祝，欢从楚棹讴。逸诗何足对，窅作掩东周。
王孙游:自与王孙别，频看黄鸟飞。应由春草误，著处不成归。
广武怀古:河水城下流，登城望弥惬。海云飞不断，岸草绿相接。龙门无旧场，武牢有遗堞。扼喉兵易守，扪指计何捷。天夺项氏谋，卒成汉家业。乡山遥可见，西顾泪盈睫。
享太庙乐章:汉祚惟永，神功中兴。夙驱氛祲，天覆黎蒸。三光再朗，庶绩其凝。重熙累叶，景命是膺。
鸿门行:少年买意气，百金不辞费。学剑西入秦，结交北游魏。秦魏多豪人，与代亦殊伦。由来不相识，皆是暗相亲。宝马青丝辔，狐裘貂鼠服。晨过剧孟游，暮投咸阳宿。然诺本云云，诸侯莫不闻。犹思百战术，更逐李将军。始从灞陵下，遥遥度朔野。北风闻楚歌，南庭见胡马。胡马秋正肥，相邀夜合围。战酣烽火灭，路断救兵稀。白刃纵横逼，黄尘飞不息。虏骑血洒衣，单于泪沾臆。献凯云台中，自言塞上雄。将军行失势，部曲遂无功。新人不如旧，旧人不相救。万里长飘飖，十年计不就。弃置难重论，驱马度鸿门。行看楚汉事，不觉风尘昏。宝剑中夜抚，悲歌聊自舞。此曲不可终，曲终泪如雨。
同张少府和厍狄员外夏晚初霁南省寓直时…节度判官之作:黄绶归休日，仙郎复奏馀。晏居当夏晚，寓直会晴初。露散星文发，云披水镜虚。高才推独唱，嘉会喜连茹。月色摇春闼，香烟霭暝庐。千门传夜警，万象照阶除。少孺嘉能赋，文强阅赐书。兼曹谋未展，入幕志方摅。为奉灵台帛，恭先待漏车。贞标不可仰，空此乐樵渔。
樟亭观涛:涛来势转雄，猎猎驾长风。雷震云霓里，山飞霜雪中。激流起平地，吹涝上侵空。翕辟乾坤异，盈虚日月同。艅艎从陆起，洲浦隔阡通。跳沫喷岩翠，翻波带景红。怒湍初抵北，却浪复归东。寂听堪增勇，晴看自发蒙。伍生传或谬，枚叟说难穷。来信应无已，申威亦匪躬。冲腾如决胜，回合似相攻。委质任平视，谁能涯始终。
家叔征君东溪草堂二首:开山十馀里，青壁森相倚。欲识尧时天，东溪白云是。雷声转幽壑，云气杳流水。涧影生龙蛇，岩端翳柽梓。大道终不易，君恩曷能已。鹤羡无老时，龟言摄生理。浮年笑六甲，元化潜一指。未暇扫云梯，空惭阮氏子。今朝共游者，得性闲未归。已到仙人家，莫惊鸥鸟飞。水深严子钓，松挂巢父衣。云气转幽寂，溪流无是非。名理未足羡，腥臊讵所希。自惟负贞意，何岁当食薇。
乡试后自巩还田家，因谢邻友见过之作:鸡鸣出东邑，马倦登南峦。落日见桑柘，翳然丘中寒。邻家多旧识，投暝来相看。且问春税苦，兼陈行路难。园场近阴壑，草木易凋残。峰晴雪犹积，涧深冰已团。浮名知何用，岁晏不成欢。置酒共君饮，当歌聊自宽。
送綦毋潜:夫君不得意，本自沧海来。高足未云骋，虚舟空复回。淮南枫叶落，灞岸桃花开。出处暂为耳，沉浮安系哉。如何天覆物，还遣世遗才。欲识秦将汉，尝闻王与裴。离筵对寒食，别雨乘春雷。会有征书到，荷衣且漫裁。
追凉历下古城西北隅，此地有清泉乔木:谢脁出华省，王祥贻佩刀。前贤真可慕，衰病意空劳。贞悔不自卜，游随共尔曹。未能齐得丧，时复诵离骚。闲阴七贤地，醉餐三士桃。苍苔虞舜井，乔木古城壕。渔父偏相狎，尧年不可逃。蝉鸣秋雨霁，云白晓山高。咫尺传双鲤，吹嘘借一毛。故人皆得路，谁肯念同袍。
题襄阳图:画得襄阳郡，依然见昔游。岘山思驻马，汉水忆回舟。丹壑常含霁，青林不换秋。图书空咫尺，千里意悠悠。
奉和喜雪应制:两宫斋祭近登临，雨雪纷纷天昼阴。只为经寒无瑞色，顿教正月满春林。蓬莱北上旌门暗，花萼南归马迹深。自有三农歌帝力，还将万庾答尧心。
奉和圣制答二相出雀鼠谷:两臣初入梦，二月扈巡边。涧北寒犹在，山南春半传。颂声先奉御，辰象复回天。云日明千里，旌旗照一川。柳阴低辇路，草色变新田。还望汾阳近，宸游自窅然。
奉和圣制答张说南出雀鼠谷:硖路绕河汾，晴光拂曙氛。笳吟中岭树，仗入半峰云。顿觉山原尽，平看邑里分。早行芳草迥，晚憩好风熏。嘉颂推英宰，春游扈圣君。共欣承睿渥，日月照天文。
郑郎中山亭:篆笔飞章暇，园亭染翰游。地奇人境别，事远俗尘收。书阁山云起，琴斋涧月留。泉清鳞影见，树密鸟声幽。杜馥熏梅雨，荷香送麦秋。无劳置驿骑，文酒可相求。
扶南曲歌词五首:翠羽流苏帐，春眠曙不开。羞从面色起，娇逐语声来。早向昭阳殿，君王中使催。堂上青弦动，堂前绮席陈。齐歌卢女曲，双舞洛阳人。倾国徒相看，宁知心所亲。香气传空满，妆华影箔通。歌闻天仗外，舞出御楼中。日暮归何处，花间长乐宫。宫女还金屋，将眠复畏明。入春轻衣好，半夜薄妆成。拂曙朝前殿，玉墀多珮声。朝日照绮窗，佳人坐临镜。散黛恨犹轻，插钗嫌未正。同心勿遽游，幸待春妆竟。
早春行:紫梅发初遍，黄鸟歌犹涩。谁家折杨女，弄春如不及。爱水看妆坐，羞人映花立。香畏风吹散，衣愁露沾湿。玉闺青门里，日落香车入。游衍益相思，含啼向彩帷。忆君长入梦，归晚更生疑。不及红檐燕，双栖绿草时。
与胡居士皆病寄此诗兼示学人二首:一兴微尘念，横有朝露身。如是睹阴界，何方置我人。碍有固为主，趣空宁舍宾。洗心讵悬解，悟道正迷津。因爱果生病，从贪始觉贫。色声非彼妄，浮幻即吾真。四达竟何遣，万殊安可尘。胡生但高枕，寂寞与谁邻。战胜不谋食，理齐甘负薪。予若未始异，讵论疏与亲。浮空徒漫漫，泛有定悠悠。无乘及乘者，所谓智人舟。讵舍贫病域，不疲生死流。无烦君喻马，任以我为牛。植福祠迦叶，求仁笑孔丘。何津不鼓棹，何路不摧輈。念此闻思者，胡为多阻修。空虚花聚散，烦恼树稀稠。灭相成无记，生心坐有求。降吴复归蜀，不到莫相尤。
留别山中温古上人兄并示舍弟缙:解薜登天朝，去师偶时哲。岂惟山中人，兼负松上月。宿昔同游止，致身云霞末。开轩临颍阳，卧视飞鸟没。好依盘石饭，屡对瀑泉渴。理齐小狎隐，道胜宁外物。舍弟官崇高，宗兄此削发。荆扉但洒扫，乘闲当过歇。
观别者:青青杨柳陌，陌上别离人。爱子游燕赵，高堂有老亲。不行无可养，行去百忧新。切切委兄弟，依依向四邻。都门帐饮毕，从此谢亲宾。挥涕逐前侣，含凄动征轮。车徒望不见，时见起行尘。吾亦辞家久，看之泪满巾。
别弟缙后登青龙寺望蓝田山:陌上新离别，苍茫四郊晦。登高不见君，故山复云外。远树蔽行人，长天隐秋塞。心悲宦游子，何处飞征盖。
晦日游大理韦卿城南别业四声依次用各六韵:与世澹无事，自然江海人。侧闻尘外游，解骖车尼朱轮。平野照暄景，上天垂春云。张组竟北阜，泛舟过东邻。故乡信高会，牢醴及佳辰。幸同击壤乐，心荷尧为君。郊居杜陵下，永日同携手。仁里霭川阳，平原见峰首。园庐鸣春鸠，林薄媚新柳。上卿始登席，故老前为寿。临当游南陂，约略执杯酒。归欤绌微官，惆怅心自咎。冬中馀雪在，墟上春流驶。风日畅怀抱，山川多秀气。雕胡先晨炊，庖脍亦云至。高情浪海岳，浮生寄天地。君子外簪缨，埃尘良不啻。所乐衡门中，陶然忘其贵。高馆临澄陂，旷然荡心目。淡荡动云天，玲珑映墟曲。鹊巢结空林，雉雊响幽谷。应接无闲暇，徘徊以踯躅。纡组上春堤，侧弁倚乔木。弦望忽已晦，后期洲应绿。
冬日游览:步出城东门，试骋千里目。青山横苍林，赤日团平陆。渭北走邯郸，关东出函谷。秦地万方会，来朝九州牧。鸡鸣咸阳中，冠盖相追逐。丞相过列侯，群公饯光禄。相如方老病，独归茂陵宿。
蓝田山石门精舍:落日山水好，漾舟信归风。探奇不觉远，因以缘源穷。遥爱云木秀，初疑路不同。安知清流转，偶与前山通。舍舟理轻策，果然惬所适。老僧四五人，逍遥荫松柏。朝梵林未曙，夜禅山更寂。道心及牧童，世事问樵客。暝宿长林下，焚香卧瑶席。涧芳袭人衣，山月映石壁。再寻畏迷误，明发更登历。笑谢桃源人，花红复来觌。
新晴野望:新晴原野旷，极目无氛垢。郭门临渡头，村树连谿口。白水明田外，碧峰出山后。农月无闲人，倾家事南亩。
纳凉:乔木万馀株，清流贯其中。前临大川口，豁达来长风。涟漪涵白沙，素鲔如游空。偃卧盘石上，翻涛沃微躬。漱流复濯足，前对钓鱼翁。贪饵凡几许，徒思莲叶东。
济上四贤咏。成文学:宝剑千金装，登君白玉堂。身为平原客，家有邯郸娼。使气公卿坐，论心游侠场。中年不得意，谢病客游梁。
偶然作六首:楚国有狂夫，茫然无心想。散发不冠带，行歌南陌上。孔丘与之言，仁义莫能奖。未尝肯问天，何事须击壤。复笑采薇人，胡为乃长往。田舍有老翁，垂白衡门里。有时农事闲，斗酒呼邻里。喧聒茅檐下，或坐或复起。短褐不为薄，园葵固足美。动则长子孙，不曾向城市。五帝与三王，古来称天子。干戈将揖让，毕竟何者是。得意苟为乐，野田安足鄙。且当放怀去，行行没馀齿。日夕见太行，沉吟未能去。问君何以然，世网婴我故。小妹日成长，兄弟未有娶。家贫禄既薄，储蓄非有素。几回欲奋飞，踟蹰复相顾。孙登长啸台，松竹有遗处。相去讵几许，故人在中路。爱染日已薄，禅寂日已固。忽乎吾将行，宁俟岁云暮。陶潜任天真，其性颇耽酒。自从弃官来，家贫不能有。九月九日时，菊花空满手。中心窃自思，傥有人送否。白衣携壶觞，果来遗老叟。且喜得斟酌，安问升与斗。奋衣野田中，今日嗟无负。兀傲迷东西，蓑笠不能守。倾倒强行行，酣歌归五柳。生事不曾问，肯愧家中妇。赵女弹箜篌，复能邯郸舞。夫婿轻薄儿，斗鸡事齐主。黄金买歌笑，用钱不复数。许史相经过，高门盈四牡。客舍有儒生，昂藏出邹鲁。读书三十年，腰间无尺组。被服圣人教，一生自穷苦。老来懒赋诗，惟有老相随。宿世谬词客，前身应画师。不能舍余习，偶被世人知。名字本皆是，此心还不知。
陇头吟:长安少年游侠客，夜上戍楼看太白。陇头明月迥临关，陇上行人夜吹笛。关西老将不胜愁，驻马听之双泪流。身经大小百馀战，麾下偏裨万户侯。苏武才为典属国，节旄落尽海西头。
故人张諲工诗善易卜兼能丹青草隶顷以诗见赠聊获酬之:不逐城东游侠儿，隐囊纱帽坐弹棋。蜀中夫子时开卦，洛下书生解咏诗。药阑花径衡门里，时复据梧聊隐几。屏风误点惑孙郎，团扇草书轻内史。故园高枕度三春，永日垂帷绝四邻。自想蔡邕今已老，更将书籍与何人。
寒食城东即事:清溪一道穿桃李，演漾绿蒲涵白芷。溪上人家凡几家，落花半落东流水。蹴踘屡过飞鸟上，秋千竞出垂杨里。少年分日作遨游，不用清明兼上巳。
榆林郡歌:山头松柏林，山下泉声伤客心。千里万里春草色，黄河东流流不息。黄龙戍上游侠儿，愁逢汉使不相识。
同比部杨员外十五夜游有怀静者季:承明少休沐，建礼省文书。夜漏行人息，归鞍落日馀。悬知三五夕，万户千门辟。夜出曙翻归，倾城满南陌。陌头驰骋尽繁华，王孙公子五侯家。由来月明如白日，共道春灯胜百花。聊看侍中千宝骑，强识小妇七香车。香车宝马共喧阗，个里多情侠少年。竞向长杨柳市北，肯过精舍竹林前。独有仙郎心寂寞，却将宴坐为行乐。傥觉忘怀共往来，幸沾同舍甘藜藿。
宋进马哀词:背春涉夏兮，众木蔼以繁阴。连金华与玉堂兮，宫阁郁其沈沈。百官并入兮，何语笑之哑哑，君独静嘿以伤心。草王言兮不得辞，我悲减思兮少时。仆夫命驾兮，出阊阖，历通逵。陌上人兮如故，识不识兮往来。眼中不见兮吾儿，骖紫骝兮从青骊。低光垂彩兮，怳不知其所之。辟朱户兮望华轩，意斯子兮候门。忽思瘗兮城南，心瞀乱兮重昏。仰诉天之不仁兮，家唯一身，身止一子，何胤嗣之不繁，就单鲜而又死。将清白兮遗谁，问诗礼兮已矣。哀从中兮不可胜，岂暇料馀年兮复几。日黯黯兮颓晔，鸟翩翩兮疾飞。邈穷天兮不返，疑有日兮来归。静言思兮永绝，复惊叫兮沾衣。客有吊之者曰：观未始兮有物，同委蜕兮胡悲？且延陵兮未至，况西河兮不知。学无生兮庶可，幸能听于吾师。
从岐王过杨氏别业应教:杨子谈经所，淮王载酒过。兴阑啼鸟换，坐久落花多。径转回银烛，林开散玉珂。严城时未启，前路拥笙歌。
送丘为落第归江东:怜君不得意，况复柳条春。为客黄金尽，还家白发新。五湖三亩宅，万里一归人。知尔不能荐，羞称献纳臣。
同崔兴宗送衡岳瑗公南归:言从石菌阁，新下穆陵关。独向池阳去，白云留故山。绽衣秋日里，洗钵古松间。一施传心法，唯将戒定还。
送崔九兴宗游蜀:送君从此去，转觉故人稀。徒御犹回首，田园方掩扉。出门当旅食，中路授寒衣。江汉风流地，游人何岁归。
送崔兴宗:已恨亲皆远，谁怜友复稀。君王未西顾，游宦尽东归。塞迥山河净，天长云树微。方同菊花节，相待洛阳扉。
与卢象集朱家:主人能爱客，终日有逢迎。贳得新丰酒，复闻秦女筝。柳条疏客舍，槐叶下秋城。语笑且为乐，吾将达此生。
游李山人所居因题屋壁:世上皆如梦，狂来止自歌。问年松树老，有地竹林多。药倩韩康卖，门容尚子过。翻嫌枕席上，无那白云何。
喜祖三至留宿:门前洛阳客，下马拂征衣。不枉故人驾，平生多掩扉。行人返深巷，积雪带馀晖。早岁同袍者，高车何处归。
郑果州相过:丽日照残春，初晴草木新。床前磨镜客，树下灌园人。五马惊穷巷，双童逐老身。中厨办粗饭，当恕阮家贫。
归辋川作:谷口疏钟动，渔樵稍欲稀。悠然远山暮，独向白云归。菱蔓弱难定，杨花轻易飞。东皋春草色，惆怅掩柴扉。
终南山:太乙近天都，连山接海隅。白云回望合，青霭入看无。分野中峰变，阴晴众壑殊。欲投人处宿，隔水问樵夫。
听宫莺:春树绕宫墙，宫莺啭曙光。忽惊啼暂断，移处弄还长。隐叶栖承露，攀花出未央。游人未应返，为此始思乡。
奉和圣制与太子诸王三月三日龙池春禊应制:故事修春禊，新宫展豫游。明君移凤辇，太子出龙楼。赋掩陈王作，杯如洛水流。金人来捧剑，画鹢去回舟。苑树浮宫阙，天池照冕旒。宸章在云表，垂象满皇州。
三月三日曲江侍宴应制:万乘亲斋祭，千官喜豫游。奉迎从上苑，祓禊向中流。草树连容卫，山河对冕旒。画旗摇浦溆，春服满汀洲。仙籞龙媒下，神皋凤跸留。从今亿万岁，天宝纪春秋。
奉和圣制十五夜然灯继以酺宴应制:上路笙歌满，春城漏刻长。游人多昼日，明月让灯光。鱼钥通翔凤，龙舆出建章。九衢陈广乐，百福透名香。仙伎来金殿，都人绕玉堂。定应偷妙舞，从此学新妆。奉引迎三事，司仪列万方。愿将天地寿，同以献君王。
和宋中丞夏日游福贤观天长寺寺即陈左相宅所施之作:已相殷王国，空馀尚父谿。钓矶开月殿，筑道出云梯。积水浮香象，深山鸣白鸡。虚空陈伎乐，衣服制虹霓。墨点三千界，丹飞六一泥。桃源勿遽返，再访恐君迷。
和陈监四郎秋雨中思从弟据:袅袅秋风动，凄凄烟雨繁。声连鳷鹊观，色暗凤凰原。细柳疏高阁，轻槐落洞门。九衢行欲断，万井寂无喧。忽有愁霖唱，更陈多露言。平原思令弟，康乐谢贤昆。逸兴方三接，衰颜强七奔。相如今老病，归守茂陵园。
上张令公:珥笔趋丹陛，垂珰上玉除。步檐青琐闼，方幰昼轮车。市阅千金字，朝闻五色书。致君光帝典，荐士满公车。伏奏回金驾，横经重石渠。从兹罢角牴，且复幸储胥。天统知尧后，王章笑鲁初。匈奴遥俯伏，汉相俨簪裾。贾生非不遇，汲黯自堪疏。学易思求我，言诗或起予。当从大夫后，何惜隶人馀。
赠焦道士:海上游三岛，淮南预八公。坐知千里外，跳向一壶中。缩地朝珠阙，行天使玉童。饮人聊割酒，送客乍分风。天老能行气，吾师不养空。谢君徒雀跃，无可问鸿濛。
游化感寺:翡翠香烟合，琉璃宝地平。龙宫连栋宇，虎穴傍檐楹。谷静唯松响，山深无鸟声。琼峰当户拆，金涧透林明。郢路云端迥，秦川雨外晴。雁王衔果献，鹿女踏花行。抖擞辞贫里，归依宿化城。绕篱生野蕨，空馆发山樱。香饭青菰米，嘉蔬绿笋茎。誓陪清梵末，端坐学无生。
与苏卢二员外期游方丈寺而苏不至，因有是作:共仰头陀行，能忘世谛情。回看双凤阙，相去一牛鸣。法向空林说，心随宝地平。手巾花氎净，香帔稻畦成。闻道邀同舍，相期宿化城。安知不来往，翻得似无生。
晓行巴峡:际晓投巴峡，馀春忆帝京。晴江一女浣，朝日众鸡鸣。水国舟中市，山桥树杪行。登高万井出，眺迥二流明。人作殊方语，莺为故国声。赖多山水趣，稍解别离情。
奉和圣制从蓬莱向兴庆阁道中留春雨中春望之作应制:渭水自萦秦塞曲，黄山旧绕汉宫斜。銮舆迥出千门柳，阁道回看上苑花。云里帝城双凤阙，雨中春树万人家。为乘阳气行时令，不是宸游玩物华。
大同殿柱产玉芝龙池上有庆云神光照殿百官共睹…即事:欲笑周文歌宴镐，遥轻汉武乐横汾。岂知玉殿生三秀，讵有铜池出五云。陌上尧樽倾北斗，楼前舜乐动南薰。共欢天意同人意，万岁千秋奉圣君。
敕借岐王九成宫避暑应教:帝子远辞丹凤阙，天书遥借翠微宫。隔窗云雾生衣上，卷幔山泉入镜中。林下水声喧语笑，岩间树色隐房栊。仙家未必能胜此，何事吹笙向碧空。
既蒙宥罪旋复拜官伏感圣恩窃书鄙意兼奉简新…等诸公:忽蒙汉诏还冠冕，始觉殷王解网罗。日比皇明犹自暗，天齐圣寿未云多。花迎喜气皆知笑，鸟识欢心亦解歌。闻道百城新佩印，还来双阙共鸣珂。
过乘如禅师萧居士嵩丘兰若:无著天亲弟与兄，嵩丘兰若一峰晴。食随鸣磬巢乌下，行踏空林落叶声。迸水定侵香案湿，雨花应共石床平。深洞长松何所有，俨然天竺古先生。
酌酒与裴迪:酌酒与君君自宽，人情翻覆似波澜。白首相知犹按剑，朱门先达笑弹冠。草色全经细雨湿，花枝欲动春风寒。世事浮云何足问，不如高卧且加餐。
辋川别业:不到东山向一年，归来才及种春田。雨中草色绿堪染，水上桃花红欲然。优娄比丘经论学，伛偻丈人乡里贤。披衣倒屣且相见，相欢语笑衡门前。
班婕妤三首:玉窗萤影度，金殿人声绝。秋夜守罗帷，孤灯耿不灭。宫殿生秋草，君王恩幸疏。那堪闻凤吹，门外度金舆。怪来妆阁闭，朝下不相迎。总向春园里，花间笑语声。
菩提寺禁口号又示裴迪:安得舍罗网，拂衣辞世喧。悠然策藜杖，归向桃花源。
崔兴宗写真咏:画君年少时，如今君已老。今时新识人，知君旧时好。
少年行四首:新丰美酒斗十千，咸阳游侠多少年。相逢意气为君饮，系马高楼垂柳边。出身仕汉羽林郎，初随骠骑战渔阳。孰知不向边庭苦，纵死犹闻侠骨香。一身能擘两雕弧，虏骑千重只似无。偏坐金鞍调白羽，纷纷射杀五单于。汉家君臣欢宴终，高议云台论战功。天子临轩赐侯印，将军佩出明光宫。
与卢员外象过崔处士兴宗林亭:绿树重阴盖四邻，青苔日厚自无尘。科头箕踞长松下，白眼看他世上人。
疑梦:莫惊宠辱空忧喜，莫计恩雠浪苦辛。黄帝孔丘何处问，安知不是梦中身。
同王昌龄裴迪游青龙寺昙壁上人兄院集和兄维:林中空寂舍，阶下终南山。高卧一床上，回看六合间。浮云几处灭，飞鸟何时还。问义天人接，无心世界闲。谁知大隐者，兄弟自追攀。
与卢员外象过崔处士兴宗林亭:身名不问十年馀，老大谁能更读书。林中独酌邻家酒，门外时闻长者车。
游悟真寺:闻道黄金地，仍开白玉田。掷山移巨石，咒岭出飞泉。猛虎同三径，愁猿学四禅。买香然绿桂，乞火蹈红莲。草色摇霞上，松声泛月边。山河穷百二，世界接三千。梵宇聊凭视，王城遂渺然。灞陵才出树，渭水欲连天。远县分朱郭，孤村起白烟。望云思圣主，披雾忆群贤。薄宦惭尸素，终身拟尚玄。谁知草庵客，曾和柏梁篇。
游感化寺昙兴上人山院:不远灞陵边，安居向十年。入门穿竹径，留客听山泉。鸟啭深林里，心闲落照前。浮名竟何益，从此愿栖禅。
辋川集二十首。木兰柴:苍苍落日时，鸟声乱溪水。缘溪路转深，幽兴何时已。
辋川集二十首。漆园:好闲早成性，果此谐宿诺。今日漆园游，还同庄叟乐。
与卢员外象过崔处士兴宗林亭:乔柯门里自成阴，散发窗中曾不簪。逍遥且喜从吾事，荣宠从来非我心。
酬王维卢象见过林亭:穷巷空林常闭关，悠然独卧对前山。今朝忽枉嵇生驾，倒屣开门遥解颜。
湖中寄王侍御:日日湖水上，好登湖上楼。终年不向郭，过午始梳头。尝自爱杯酒，得无相献酬。小僮能脍鲤，少妾事莲舟。每有南浦信，仍期后月游。方春转摇荡，孤兴时淹留。骢马真傲吏，翛然无所求。晨趋玉阶下，心许沧江流。少别如昨日，何言经数秋。应知方外事，独往非悠悠。
竹下残雪:一点消未尽，孤月在竹阴。晴光夜转莹，寒气晓仍深。还对读书牖，且关乘兴心。已能依此地，终不傍瑶琴。
赠怀一上人:法师东南秀，世实豪家子。削发十二年，诵经峨眉里。自此照群蒙，卓然为道雄。观生尽入妄，悟有皆成空。净体无众染，苦心归妙宗。一朝敕书至，召入承明宫。说法金殿里，焚香清禁中。传灯遍都邑，杖锡游王公。天子揖妙道，群僚趋下风。我法本无著，时来出林壑。因心得化城，随病皆与药。上启黄屋心，下除苍生缚。一从入君门，说法无朝昏。帝作转轮王，师为持戒尊。轩风洒甘露，佛雨生慈根。但有灭度理，而生开济恩。复闻江海曲，好杀成风俗。帝曰我上人，为除膻腥欲。是日发西秦，东南至蕲春。风将衡桂接，地与吴楚邻。旧少清信士，实多渔猎人。一闻吾师至，舍网江湖滨。作礼忏前恶，洁诚期后因。因成日既久，事济身不守。更出淮楚间，复来荆河口。荆河马卿岑，兹地近道林。入讲鸟常狎，坐禅兽不侵。都非缘未尽，曾是教所任。故我一来事，永承微妙音。竹房见衣钵，松宇清身心。早悔业至浅，晚成计可寻。善哉远公义，清净如黄金。
游天竺寺:晨登天竺山，山殿朝阳晓。厓泉争喷薄，江岫相萦绕。直上孤顶高，平看众峰小。南州十二月，地暖冰雪少。青翠满寒山，藤萝覆冬沼。花龛瀑布侧，青壁石林杪。鸣钟集人天，施饭聚猿鸟。洗意归清净，澄心悟空了。始知世上人，万物一何扰。
行路难:君不见建章宫中金明枝，万万长条拂地垂。二月三月花如霰，九重幽深君不见。艳彩朝含四宝宫，香风旦入朝云殿。汉家宫女春未阑，爱此芳香朝暮看。看来看去心不忘，攀折将安镜台上。双双素手剪不成，两两红妆笑相向。建章昨夜起春风，一花飞落长信宫。长信丽人见花泣，忆此珍树何嗟及。我昔初在昭阳时，朝攀暮折登玉墀。只言岁岁长相对，不悟今朝遥相思。
渭城少年行:洛阳三月梨花飞，秦地行人春忆归。扬鞭走马城南陌，朝逢驿使秦川客。驿使前日发章台，传道长安春早来。棠梨宫中燕初至，葡萄馆里花正开。念此使人归更早，三月便达长安道。长安道上春可怜，摇风荡日曲江边。万户楼台临渭水，五陵花柳满秦川。秦川寒食盛繁华，游子春来不见家。斗鸡下杜尘初合，走马章台日半斜。章台帝城称贵里，青楼日晚歌钟起。贵里豪家白马骄，五陵年少不相饶。双双挟弹来金市，两两鸣鞭上渭桥。渭城桥头酒新熟，金鞍白马谁家宿。可怜锦瑟筝琵琶，玉壶清酒就倡家。小妇春来不解羞，娇歌一曲杨柳花。
代闺人答轻薄少年:妾家近隔凤凰池，粉壁纱窗杨柳垂。本期汉代金吾婿，误嫁长安游侠儿。儿家夫婿多轻薄，借客探丸重然诺。平明挟弹入新丰，日晚挥鞭出长乐。青丝白马冶游园，能使行人驻马看。自矜陌上繁华盛，不念闺中花鸟阑。花间陌上春将晚，走马斗鸡犹未返。三时出望无消息，一去那知行近远。桃李花开覆井栏，朱楼落日卷帘看。愁来欲奏相思曲，抱得秦筝不忍弹。
晚入汴水:昨晚南行楚，今朝北溯河。客愁能几日，乡路渐无多。晴景摇津树，春风起棹歌。长淮亦已尽，宁复畏潮波。
送单于裴都护赴西河:征马去翩翩，城秋月正圆。单于莫近塞，都护欲临边。汉驿通烟火，胡沙乏井泉。功成须献捷，未必去经年。
黄鹤楼:昔人已乘白云去，此地空馀黄鹤楼。黄鹤一去不复返，白云千载空悠悠。晴川历历汉阳树，春草萋萋鹦鹉洲。日暮乡关何处是，烟波江上使人愁。
行经华阴:岧峣太华俯咸京，天外三峰削不成。武帝祠前云欲散，仙人掌上雨初晴。河山北枕秦关险，驿树西连汉畤平。借问路傍名利客，无如此处学长生。
古意二首:夫差日淫放，举国求妃嫔。自谓得王宠，代间无美人。碧罗象天阁，坐辇乘芳春。宫女数千骑，常游江水滨。年深玉颜老，时薄花妆新。拭泪下金殿，娇多不顾身。生前妒歌舞，死后同灰尘。冢墓令人哀，哀于铜雀台。楚王竟何去，独自留巫山。偏使世人见，迢迢江汉间。驻舟春谿里，誓愿拜灵颜。梦寐睹神女，金沙鸣珮环。闲艳绝世姿，令人气力微。含笑默不语，化作朝云飞。
过郑曲:路向荣川谷，晴来望尽通。细烟生水上，圆月在舟中。岸势迷行客，秋声乱草虫。旅怀劳自慰，淅淅有凉风。
江南旅情:楚山不可极，归路但萧条。海色晴看雨，江声夜听潮。剑留南斗近，书寄北风遥。为报空潭橘，无媒寄洛桥。
酬汴州李别驾赠:秋风多客思，行旅厌艰辛。自洛非才子，游梁得主人。文章参末议，荣贱岂同伦。叹逝逢三演，怀贤忆四真。情因恩旧好，契托死生亲。所愧能投赠，清言益润身。
渔父歌:白首何老人，蓑笠蔽其身。避世长不仕，钓鱼清江滨。浦沙明濯足，山月静垂纶。寓宿湍与濑，行歌秋复春。持竿湘岸竹，爇火芦洲薪。绿水饭香稻，青荷包紫鳞。于中还自乐，所欲全吾真。而笑独醒者，临流多苦辛。
东京寄万楚:濩落久无用，隐身甘采薇。仍闻薄宦者，还事田家衣。颍水日夜流，故人相见稀。春山不可望，黄鸟东南飞。濯足岂长往，一樽聊可依。了然潭上月，适我胸中机。在昔同门友，如今出处非。优游白虎殿，偃息青琐闱。且有荐君表，当看携手归。寄书不待面，兰茝空芳菲。
望鸣皋山白云寄洛阳卢主簿:饮马伊水中，白云鸣皋上。氛氲山绝顶，行子时一望。照日龙虎姿，攒空冰雪状。嵡嵸殊未已，崚。忽相向。皎皎横绿林，霏霏澹青嶂。远映村更失，孤高鹤来傍。胜气欣有逢，仙游且难访。故人吏京剧，每事多闲放。室画峨眉峰，心格洞庭浪。惜哉清兴里，不见予所尚。
寄万齐融:名高不择仕，委世随虚舟。小邑常叹屈，故乡行可游。青枫半村户，香稻盈田畴。为政日清净，何人同海鸥。摇巾北林夕，把菊东山秋。对酒池云满，向家湖水流。岸阴止鸣鹄，山色映潜虬。靡靡俗中理，萧萧川上幽。昔年至吴郡，常隐临江楼。我有一书札，因之芳杜洲。
赠张旭:张公性嗜酒，豁达无所营。皓首穷草隶，时称太湖精。露顶据胡床，长叫三五声。兴来洒素壁，挥笔如流星。下舍风萧条，寒草满户庭。问家何所有，生事如浮萍。左手持蟹螯，右手执丹经。瞪目视霄汉，不知醉与醒。诸宾且方坐，旭日临东城。荷叶裹江鱼，白瓯贮香粳。微禄心不屑，放神于八纮。时人不识者，即是安期生。
谒张果先生:先生谷神者，甲子焉能计。自说轩辕师，于今几千岁。寓游城郭里，浪迹希夷际。应物云无心，逢时舟不系。餐霞断火粒，野服兼荷制。白雪净肌肤，青松养身世。韬精殊豹隐，炼骨同蝉蜕。忽去不知谁，偶来宁有契。二仪齐寿考，六合随休憩。彭聃犹婴孩，松期且微细。尝闻穆天子，更忆汉皇帝。亲屈万乘尊，将穷四海裔。车徒遍草木，锦帛招谈说。八骏空往还，三山转亏蔽。吾君感至德，玄老欣来诣。受箓金殿开，清斋玉堂闭。笙歌迎拜首，羽帐崇严卫。禁柳垂香炉，宫花拂仙袂。祈年宝祚广，致福苍生惠。何必待龙髯，鼎成方取济。
光上座廊下众山五韵:名岳在庑下，吾师居一床。每闻楞伽经，只对清翠光。百谷聚雪色，莓苔侵屋梁。气盘古壁转，势引幽阶长。愿游薜叶下，日见金炉香。
宋少府东溪泛舟:登岸还入舟，水禽惊笑语。晚叶低众色，湿云带残暑。落日乘醉归，溪流复几许。
与诸公游济渎泛舟:济水出王屋，其源来不穷。洑泉数眼沸，平地流清通。皇帝崇祀典，诏书视三公。分官祷灵庙，奠璧沉河宫。神应每如答，松篁气葱茏。苍螭送飞雨，赤鲤喷回风。洒酒布瑶席，吹箫下玉童。玄冥掌阴事，祝史告年丰。百谷趋潭底，三光悬镜中。浅深露沙石，蘋藻生虚空。晚景临泛美，亭皋轻霭红。晴山傍舟楫，白鹭惊丝桐。我本家颍北，开门见维嵩。焉知松峰外，又有天坛东。左手正接罒离，浩歌眄青穹。夷犹傲清吏，偃仰狎渔翁。对此川上闲，非君谁与同。霜凝远村渚，月净蒹葭丛。兹境信难遇，为欢殊未终。淹留怅言别，烟屿夕微濛。
送綦毋三谒房给事:夫子大名下，家无钟石储。惜哉湖海上，曾校蓬莱书。外物非本意，此生空澹如。所思但乘兴，远适唯单车。高道时坎坷，故交愿吹嘘。徒言青琐闼，不爱承明庐。百里人户满，片言争讼疏。手持莲花经，目送飞鸟馀。晚景南路别，炎云中伏初。此行傥不遂，归食芦洲鱼。
送刘四:爱君少岐嶷，高视白云乡。九岁能属文，谒帝游明光。奉诏赤墀下，拜为童子郎。尔来屡迁易，三度尉洛阳。洛阳十二门，官寺郁相望。青槐罗四面，渌水贯中央。听讼破秋毫，应物利干将。辞满如脱屣，立言无否臧。岁暮风雪暗，秦中川路长。行人饮腊酒，立马带晨霜。生事岂须问，故园寒草荒。从今署右职，莫笑在农桑。
送裴腾:养德为众许，森然此丈夫。放情白云外，爽气连虬须。衡镜合知子，公心谁谓无。还令不得意，单马遂长驱。桑野蚕忙时，怜君久踟踌。新晴荷卷叶，孟夏雉将雏。令弟为县尹，高城汾水隅。相将簿领闲，倚望恒峰孤。香露团百草，紫梨分万株。归来授衣假，莫使故园芜。
春送从叔游襄阳:言别恨非一，弃置我宗英。向用五经笥，今为千里行。裹粮顾庭草，羸马诘朝鸣。斗酒对寒食，杂花宜晚晴。春衣采洲路，夜饮南阳城。客梦岘山晓，渔歌江水清。楚俗少相知，远游难称情。同人应馆谷，刺史在郊迎。只合侍丹扆，翻令辞上京。时方春欲暮，叹息向流莺。
赠别高三十五:五十无产业，心轻百万资。屠酤亦与群，不问君是谁。饮酒或垂钓，狂歌兼咏诗。焉知汉高士，莫识越鸱夷。寄迹栖霞山，蓬头睢水湄。忽然辟命下，众谓趋丹墀。沐浴著赐衣，西来马行迟。能令相府重，且有函关期。黾勉从寸禄，旧游梁宋时。皤皤邑中叟，相候鬓如丝。官舍柳林静，河梁杏叶滋。摘芳云景晏，把手秋蝉悲。小县情未惬，折腰君莫辞。吾观主人意，不久召京师。
留别王卢二拾遗:此别不可道，此心当报谁。春风灞水上，饮马桃花时。误作好文士，只令游宦迟。留书下朝客，我有故山期。
晚归东园:出郭喜见山，东行亦未远。夕阳带归路，霭霭秋稼晚。樵者乘霁归，野夫及星饭。请谢朱轮客，垂竿不复返。
题綦毋校书别业:常称挂冠吏，昨日归沧洲。行客暮帆远，主人庭树秋。岂伊问天命，但欲为山游。万物我何有，白云空自幽。萧条江海上，日夕见丹丘。生事非渔钓，赏心随去留。惜哉旷微月，欲济无轻舟。倏忽令人老，相思河水流。
粲公院各赋一物得初荷:微风和众草，大叶长圆阴。晴露珠共合，夕阳花映深。从来不著水，清净本因心。
缓歌行:小来托身攀贵游，倾财破产无所忧。暮拟经过石渠署，朝将出入铜龙楼。结交杜陵轻薄子，谓言可生复可死。一沉一浮会有时，弃我翻然如脱屣。男儿立身须自强，十年闭户颍水阳。业就功成见明主，击钟鼎食坐华堂。二八蛾眉梳堕马，美酒清歌曲房下。文昌宫中赐锦衣，长安陌上退朝归。五陵宾从莫敢视，三省官僚揖者稀。早知今日读书是，悔作从前任侠非。
放歌行答从弟墨卿:小来好文耻学武，世上功名不解取。虽沾寸禄已后时，徒欲出身事明主。柏梁赋诗不及宴，长楸走马谁相数。敛迹俯眉心自甘，高歌击节声半苦。由是蹉跎一老夫，养鸡牧豕东城隅。空歌汉代萧相国，肯事霍家冯子都。徒尔当年声籍籍，滥作词林两京客。故人斗酒安陵桥，黄鸟春风洛阳陌。吾家令弟才不羁，五言破的人共推。兴来逸气如涛涌，千里长江归海时。别离短景何萧索，佳句相思能间作。举头遥望鲁阳山，木叶纷纷向人落。
鲛人歌:鲛人潜织水底居，侧身上下随游鱼。轻绡文彩不可识，夜夜澄波连月色。有时寄宿来城市，海岛青冥无极已。泣珠报恩君莫辞，今年相见明年期。始知万族无不有，百尺深泉架户牖。鸟没空山谁复望，一望云涛堪白首。
送康洽入京进乐府歌:识子十年何不遇，只爱欢游两京路。朝吟左氏娇女篇，夜诵相如美人赋。长安春物旧相宜，小苑蒲萄花满枝。柳色偏浓九华殿，莺声醉杀五陵儿。曳裾此日从何所，中贵由来尽相许。白夹春衫仙吏赠，乌皮隐几台郎与。新诗乐府唱堪愁，御妓应传鳷鹊楼。西上虽因长公主，终须一见曲陵侯。
送王道士还山:嵩阳道士餐柏实，居处三花对石室。心穷伏火阳精丹，口诵淮王万毕术。自言神诀不可求，我师闻之玄圃游。出入彤庭佩金印，承恩赫赫如王侯。双峰树下曾受业，应传肘后长生法。吾闻仙地多后身，安知不是具茨人。玉膏清泠瀑泉水，白云溪中日方此。后今不见数十年，鬓发颜容只如是。先生舍我欲何归，竹杖黄裳登翠微。当有岩前白蝙蝠，迎君日暮双来飞。
别梁锽:梁生倜傥心不羁，途穷气盖长安儿。回头转眄似雕鹗，有志飞鸣人岂知。虽云四十无禄位，曾与大军掌书记。抗辞请刃诛部曲，作色论兵犯二帅。一言不合龙额侯，击剑拂衣从此弃。朝朝饮酒黄公垆，脱帽露顶争叫呼。庭中犊鼻昔尝挂，怀里琅玕今在无。时人见子多落魄，共笑狂歌非远图。忽然遣跃紫骝马，还是昂藏一丈夫。洛阳城头晓霜白，层冰峨峨满川泽。但闻行路吟新诗，不叹举家无担石。莫言贫贱长可欺，覆篑成山当有时。莫言富贵长可托，木槿朝看暮还落。不见古时塞上翁，倚伏由来任天作。去去沧波勿复陈，五湖三江愁杀人。
送从弟游江淮兼谒鄱阳刘太守:都门柳色朝朝新，念尔今为江上人。穆陵关带清风远，彭蠡湖连芳草春。泊舟借问西林寺，晓听猿声在山翠，浔阳北望鸿雁回，湓水东流客心醉。须知圣代举贤良，不使遗才滞一方。应见鄱阳虎符守，思归共指白云乡。
少室雪晴送王宁:少室众峰几峰别，一峰晴见一峰雪。隔城半山连青松，素色峨峨千万重。过景斜临不可道，白云欲尽难为容。行人与我玩幽境，北风切切吹衣冷。惜别浮桥驻马时，举头试望南山岭。
送陈章甫:四月南风大麦黄，枣花未落桐阴长。青山朝别暮还见，嘶马出门思旧乡。陈侯立身何坦荡，虬须虎眉仍大颡。腹中贮书一万卷，不肯低头在草莽。东门酤酒饮我曹，心轻万事皆鸿毛。醉卧不知白日暮，有时空望孤云高。长河浪头连天黑，津口停舟渡不得。郑国游人未及家，洛阳行子空叹息。闻道故林相识多，罢官昨日今如何。
魏仓曹东堂柽树:爱君双柽一树奇，千叶齐生万叶垂。长头拂石带烟雨，独立空山人莫知。攒青蓄翠阴满屋，紫穗红英曾断目。洛阳墨客游云间，若到麻源第三谷。
杂兴:沉沉牛渚矶，旧说多灵怪。行人夜秉生犀烛，洞照洪深辟滂湃。乘车驾马往复旋，赤绂朱冠何伟然。波惊海若潜幽石，龙抱胡髯卧黑泉。水滨丈人曾有语，物或恶之当害汝。武昌妖梦果为灾，百代英威埋鬼府。青青兰艾本殊香，察见泉鱼固不祥。济水自清河自浊，周公大圣接舆狂。千年魑魅逢华表，九日茱萸作佩囊。善恶死生齐一贯，只应斗酒任苍苍。
送刘昱:八月寒苇花，秋江浪头白。北风吹五两，谁是浔阳客。鸬鹚山头微雨晴，扬州郭里暮潮生。行人夜宿金陵渚，试听沙边有雁声。
送刘方平:绮纨游上国，多作少年行。二十二词赋，惟君著美名。童颜且白皙，佩德如瑶琼。荀氏风流盛，胡家公子清。有才不偶谁之过，肯即藏锋事高卧。洛阳草色犹自春，游子东归喜拜亲。漳水桥头值鸣雁，朝歌县北少行人。别离斗酒心相许，落日青郊半微雨。请君骑马望西陵，为我殷勤吊魏武。
听董大弹胡笳声兼寄语弄房给事:蔡女昔造胡笳声，一弹一十有八拍。胡人落泪沾边草，汉使断肠对归客。古戍苍苍烽火寒，大荒沉沉飞雪白。先拂商弦后角羽，四郊秋叶惊摵摵。董夫子，通神明，深山窃听来妖精。言迟更速皆应手，将往复旋如有情。空山百鸟散还合，万里浮云阴且晴。嘶酸雏雁失群夜，断绝胡儿恋母声。川为净其波，鸟亦罢其鸣。乌孙部落家乡远，逻娑沙尘哀怨生。幽音变调忽飘洒，长风吹林雨堕瓦。迸泉飒飒飞木末，野鹿呦呦走堂下。长安城连东掖垣，凤凰池对青琐门。高才脱略名与利，日夕望君抱琴至。
送山阴姚丞携妓之任兼寄苏少府:东风香草路，南客心容与。白皙吴王孙，青蛾柳家女。都门数骑出，河口片帆举。夜簟眠橘洲，春衫傍枫屿。山阴政简甚从容，到罢惟求物外踪。落日花边剡溪水，晴烟竹里会稽峰。才子风流苏伯玉，同官晓暮应相逐。加餐共爱鲈鱼肥，醒酒仍怜甘蔗熟。知君练思本清新，季子如今得为邻。他日知寻始宁墅，题诗早晚寄西人。
送相里造入京:子月过秦正，寒云覆洛城。嗟君未得志，犹作苦辛行。暖酒嫌衣薄，瞻风候雨晴。春官含笑待，驱马速前程。
送魏万之京:朝闻游子唱离歌，昨夜微霜初渡河。鸿雁不堪愁里听，云山况是客中过。关城树色催寒近，御苑砧声向晚多。莫见长安行乐处，空令岁月易蹉跎。
赠别张兵曹:汉家萧相国，功盖五诸侯。勋业河山重，丹青锡命优。君为禁脔婿，争看玉人游。荀令焚香日，潘郎振藻秋。新成鹦鹉赋，能衣鹔鹴裘。不惮轩车远，仍寻薜荔幽。苑梨飞绛叶，伊水净寒流。雪满故关道，云遮祥凤楼。一身轻寸禄，万物任虚舟。别后如相问，沧波双白鸥。
奉送漪叔游颍川兼谒淮阳太守:罢吏今何适，辞家方独行。嵩阳入归梦，颍水半前程。闻道淮阳守，东南卧理清。郡斋观政日，人马望乡情。叠岭雪初霁，寒砧霜后鸣。临川嗟拜手，寂寞事躬耕。
送刘主簿归金坛:与子十年旧，其如离别何。宦游邻故国，归梦是沧波。京口青山远，金陵芳草多。云帆晓容裔，江日昼清和。县郭舟人饮，津亭渔者歌。茅山有仙洞，羡尔再经过。
送皇甫曾游襄阳山水兼谒韦太守:岘山枕襄阳，滔滔江汉长。山深卧龙宅，水净斩蛟乡。元凯春秋传，昭明文选堂。风流满今古，烟岛思微茫。白雁暮冲雪，青林寒带霜。芦花独戍晚，柑实万家香。旧国欲兹别，轻舟眇未央。百花亭漫漫，一柱观苍苍。按俗荆南牧，持衡吏部郎。逢君立五马，应醉习家塘。
龙门送裴侍御监五岭选:万里番禺地，官人继帝忧。君为柱下史，将命出东周。歇马傍川路，张灯临石楼。棱棱静疏木，濞濞响寒流。榔叶四荒外，梅花五岭头。明珠尉佗国，翠羽夜郎洲。夷俗富珍产，土风资宦游。心清物不杂，弊革事无留。举善必称最，持奸当去尤。何辞桂江远，今日用贤秋。
送乔琳:草绿小平津，花开伊水滨。今君不得意，孤负帝乡春。口不言金帛，心常任屈伸。阮公惟饮酒，陶令肯羞贫。阳羡风流地，沧江游寓人。菱歌五湖远，桂树八公邻。青鸟迎孤棹，白云随一身。潮随秣陵上，月映石头新。未可逃名利，应须在缙绅。汀洲芳杜色，劝尔暂垂纶。
题鹤林寺:道林隐形胜，向背临层霄。松覆山殿冷，花藏谿路遥。珊珊宝幡挂，焰焰明灯烧。迟日半空谷，春风连上潮。少凭水木兴，暂令身心调。愿谢携手客，兹山禅诵饶。
送郑务拜伯父:名公作逐臣，驱马拂行尘。旧国问郧子，劳歌过郢人。一川花送客，二月柳宜春。奉料竹林兴，宽怀此别晨。
宿龙兴寺:香刹夜忘归，松青古殿扉。灯明方丈室，珠系比丘衣。白日传心静，青莲喻法微。天花落不尽，处处鸟衔飞。
野田黄雀行:啧啧野田雀，不知躯体微。闲穿深蒿里，争食复争飞。穷老一颓舍，枣多桑树稀。无枣犹可食，无桑何以衣。萧条空仓暮，相引时来归。斜路岂不捷，渚田岂不肥。水长路且坏，恻恻与心违。
樵父词:山北饶朽木，山南多枯枝。枯枝作采薪，爨室私自知。诘朝砺斧寻，视暮行歌归。先雪隐薜荔，迎暄卧茅茨。清涧日濯足，乔木时曝衣。终年登险阻，不复忧安危。荡漾与神游，莫知是与非。
渔父词:泽鱼好鸣水，溪鱼好上流。渔梁不得意，下渚潜垂钩。乱荇时碍楫，新芦复隐舟。静言念终始，安坐看沉浮。素发随风扬，远心与云游。逆浪还极浦，信潮下沧洲。非为徇形役，所乐在行休。
采菱词:浊水菱叶肥，清水菱叶鲜。义不游浊水，志士多苦言。潮没具区薮，潦深云梦田。朝随北风去，暮逐南风旋。浦口多渔家，相与邀我船。饭稻以终日，羹莼将永年。方冬水物穷，又欲休山樊。尽室相随从，所贵无忧患。
射雉词:曝暄理新翳，迎春射鸣雉。原田遥一色，皋陆旷千里。遥闻咿喔声，时见双飞起。幂罒歷疏蒿下，毰毸深丛里。顾敌已忘生，争雄方决死。仁心贵勇义，岂能复伤此。超遥下故墟，迢递回高畤。大夫昔何苦，取笑欢妻子。
述华清宫五首:上在蓬莱宫，莫若居华清。朝朝礼玄阁，日日闻体轻。大圣不私己，精禋为群氓。上出蓬莱时，六龙俨齐首。长道舒羽仪，彤云映前后。天声殷宇宙，真气到林薮。昔在轩辕朝，五城十二楼。今我神泉宫，独在骊山陬。群方趋顺动，百辟随天游。正月开阳和，通门缉元化。穆穆睟容归，岂为明灯夜。高山大风起，肃肃随龙驾。上林神君宫，此地即明庭。山开鸿濛色，天转招摇星。三雪报大有，孰为非我灵。
霁后贻马十二巽:高天风雨散，清气在园林。况我夜初静，当轩鸣绿琴。云开北堂月，庭满南山阴。不见长裾者，空歌游子吟。
题陆山人楼:暮声杂初雁，夜色涵早秋。独见海中月，照君池上楼。山云拂高栋，天汉入云流。不惜朝光满，其如千里游。
献八舅东归:高位莫能舍，舍之世所贤。云车游日华，岂比龙楼前。寝疾乃就枕，情感唯灵仙。帝鸿思道宗，臣彭亦长年。天书加羽服，又许归东川。镜水涵太清，禹山朝上玄。诚亡真混沌，玉立方婵娟。素业作仙居，子孙当自传。门多松柏树，箧有逍遥篇。独往不可群，沧海成桑田。
游茅山五首:十年别乡县，西云入皇州。此意在观国，不言空远游。九衢平若水，利往无轻舟。北洛反初路，东江还故丘。春山多秀木，碧涧尽清流。不见子桑扈，当从方外求。世业传儒行，行成非不荣。其如怀独善，况以闻长生。家近华阳洞，早年深此情。巾车云路入，理棹瑶溪行。天地朝光满，江山春色明。王庭有轩冕，此日方知轻。平生非作者，望古怀清芬。心以道为际，行将时不群。兹山在人境，灵贶久传闻。远势一峰出，近形千嶂分。冬春有茂草，朝暮多鲜云。此去亦何极，但言西日曛。昔贤居柱下，今我去人间。良以直心旷，兼之外视闲。垂纶非钓国，好学异希颜。落日登高屿，悠然望远山。溪流碧水去，云带清阴还。想见中林士，岩扉长不关。名岳征仙事，清都访道书。山门入松柏，天路涵空虚。南极见朝采，西潭闻夜渔。远心尚云宿，浪迹出林居。为己存实际，忘形同化初。此行良已矣，不乐复何如。
述降圣观:一山尽天苑，一峰开道宫。道花飞羽卫，天鸟游云空。玉殿俯玄水，春旗摇素风。夹门小松柏，覆井新梧桐。自昔大仙下，乃知元化功。神皇作桂馆，此意与天通。
夜到洛口入黄河:河洲多青草，朝暮增客愁。客愁惜朝暮，枉渚暂停舟。中宵大川静，解缆逐归流。浦溆既清旷，沿洄非阻修。登舻望落月，击汰悲新秋。倘遇乘槎客，永言星汉游。
杂诗二首:混沌本无象，末路多是非。达士志寥廓，所在能忘机。耕凿时未至，还山聊采薇。虎豹对我蹲，鸑鷟旁我飞。仙人空中来，谓我勿复归。格泽为君驾，虹蜺为君衣。西游昆仑墟，可与世人违。秋气肃天地，太行高崔嵬。猿狖清夜吟，其声一何哀。寂寞掩圭荜，梦寐游蓬莱。琪树远亭亭，玉堂云中开。洪崖吹箫管，玉女飘飖来。雨师既先后，道路无纤埃。鄙哉楚襄王，独好阳云台。
陆著作挽歌:世业江湖侧，郊原休沐处。独言五日归，未道千秋去。乡亭春水绿，昌阁寒光暮。昔为昼锦游，今成逝川路。归路秦城下，寒云惨平田。故园沧海边，绿柳覆平川。送客异他日，还舟殊昔年。华亭有明日，长向陇头悬。剑水千人石，荆江万里流。英英有君子，才德满中州。明道俟良佐，惟贤初薄游。生涯一朝尽，寂寞夜台幽。金堂策令名，仙掖居清位。鸣玉朝双阙，垂缨游两地。朝夕既论思，春秋仍书事。何言鲁声伯，忽下琼珠泪。令德弃人世，明朝降宠章。起居存有位，著作没为郎。寒水落南浦，月华虚北堂。松门一长想，仿佛见清扬。
荐玄德公庙:神道本无已，成化亦自然。君居寥天上，德在玉华泉。真游践王豫，永日迟云仙。表微在营道，明祀将祈年。灵山俯新邑，松上生彩烟。岂知穆天子，远去瑶池边。
至岳寺即大通大照禅塔上温上人:秋山下映宫，宫色宜朝阳。迢递在半岭，参差非一行。燕息云满门，出游花隐房。二尊此成道，禅宇遥相望。凤铎天中鸣，岩梯松下长。山墟响信鼓，蘅薄生蕙香。起灭一以雪，往来亦诚亡。悲哉门弟子，要自知心长。
终南幽居献苏侍郎三首时拜太祝未上:暮春天气和，登岭望层城。朝日悬清景，巍峨宫殿明。圣君常临朝，达士复悬衡。道近无艮足，归来卧山楹。灵阶曝仙书，深室炼金英。春岩松柏秀，晨路鹍鸡鸣。羽化既有言，无然悲不成。中岁尚微道，始知将谷神。抗策还南山，水木自相亲。深林开一道，青嶂成四邻。平明去采薇，日入行刈薪。云归万壑暗，雪罢千崖春。始看玄鸟来，已见瑶华新。寄言搴芳者，无乃后时人。卜筑青岩里，云萝四垂阴。虚室若无人，乔木自成林。时有清风至，侧闻樵采音。凤凰鸣南冈，望望隔层岑。既言山路远，复道溪流深。偓佺空中游，虬龙水间吟。何当见轻翼，为我达远心。
酬綦毋校书梦耶溪见赠之作:校文在仙掖，每有沧洲心。况以北窗下，梦游清溪阴。春看湖水漫，夜入回塘深。往往缆垂葛，出舟望前林。山人松下饭，钓客芦中吟。小隐何足贵，长年固可寻。还车首东道，惠言若黄金。以我采薇意，传之天姥岑。
同王十三维偶然作十首:仲夏日中时，草木看欲燋。田家惜工力，把锄来东皋。顾望浮云阴，往往误伤苗。归来悲困极，兄嫂共相譊。无钱可沽酒，何以解劬劳。夜深星汉明，庭宇虚寥寥。高柳三五株，可以独逍遥。北山种松柏，南山种蒺藜。出入虽同趣，所向各有宜。孔丘贵仁义，老氏好无为。我心若虚空，此道将安施。暂过伊阙间，晼晚三伏时。高阁入云中，芙蓉满清池。要自非我室，还望南山陲。野老本贫贱，冒暑锄瓜田。一畦未及终，树下高枕眠。荷蓧者谁子，皤皤来息肩。不复问乡墟，相见但依然。腹中无一物，高话羲皇年。落日临层隅，逍遥望晴川。使妇提蚕筐，呼儿榜渔船。悠悠泛绿水，去摘浦中莲。莲花艳且美，使我不能还。浮云在虚空，随风复卷舒。我心方处顺，动作何忧虞。但言婴世网，不复得闲居。迢递别东国，超遥来西都。见人乃恭敬，曾不问贤愚。虽若不能言，中心亦难诬。故乡满亲戚，道远情日疏。偶欲陈此意，复无南飞凫。草木花叶生，相与命为春。当非草木意，信是故时人。静念恻群物，何由知至真。狂歌问夫子，夫子莫能陈。凤凰飞且鸣，容裔下天津。清净无言语，兹焉庶可亲。黄河流向东，弱水流向西。趋舍各有异，造化安能齐。妾本邯郸女，生长在丛台。既闻容见宠，复想玄为妻。刻画尚风流，幸会君招携。逶迤歌舞座，婉娈芙蓉闺。日月方向除，恩爱忽焉暌。弃置谁复道，但悲生不谐。羡彼匹妇意，偕老常同栖。日暮登春山，山鲜云复轻。远近看春色，踟蹰新月明。仙人浮丘公，对月时吹笙。丹鸟飞熠熠，苍蝇乱营营。群动汩吾真，讹言伤我情。安得如子晋，与之游太清。耽耽铜鞮宫，遥望长数里。宾客无多少，出入皆珠履。朴儒亦何为，辛苦读旧史。不道无家舍，效他养妻子。冽冽玄冬暮，衣裳无准拟。偶然著道书，神人养生理。公卿时见赏，赐赉难具纪。莫问身后事，且论朝夕是。空山暮雨来，众鸟竟栖息。斯须照夕阳，双双复抚翼。我念天时好，东田有稼穑。浮云蔽川原，新流集沟洫。裴回顾衡宇，僮仆邀我食。卧览床头书，睡看机中织。想见明膏煎，中夜起唧唧。四邻竞丰屋，我独好卑室。窈窕高台中，时闻抚新瑟。狂飙动地起，拔木乃非一。相顾始知悲，中心忧且栗。蚩蚩命子弟，恨不居高秩。日入宾从归，清晨冠盖出。中庭有奇树，荣早衰复疾。此道犹不知，微言安可述。
升天行贻卢六健:真人居阆风，时奏清商音。听者即王母，泠泠和瑟琴。坐对三花枝，行随五云阴。天长昆仑小，日久蓬莱深。上由玉华宫，下视首阳岑。神州亦清净，要自有浮沉。恻恻苦哉行，呱呱游子吟。庐山逢若士，思欲化黄金。雨雪没太山，谁能无归心。逍遥在云汉，可以来相寻。
田家杂兴八首:春至鶬鹒鸣，薄言向田墅。不能自力作，黾勉娶邻女。既念生子孙，方思广田圃。闲时相顾笑，喜悦好禾黍。夜夜登啸台，南望洞庭渚。百草被霜露，秋山响砧杵。却羡故年时，中情无所取。众人耻贫贱，相与尚膏腴。我情既浩荡，所乐在畋渔。山泽时晦暝，归家暂闲居。满园植葵藿，绕屋树桑榆。禽雀知我闲，翔集依我庐。所愿在优游，州县莫相呼。日与南山老，兀然倾一壶。逍遥阡陌上，远近无相识。落日照秋山，千岩同一色。网罟绕深莽，鹰鹯始轻翼。猎马既如风，奔兽莫敢息。驻旗沧海上，犒士吴宫侧。楚国有夫人，性情本贞直。鲜禽徒自致，终岁竟不食。田家趋垄亩，当昼掩虚关。邻里无烟火，儿童共幽闲。桔槔悬空圃，鸡犬满桑间。时来农事隙，采药游名山。但言所采多，不念路险艰。人生如蜉蝣，一往不可攀。君看西王母，千载美容颜。平生养情性，不复计忧乐。去家行卖畚，留滞南阳郭。秋至黍苗黄，无人可刈获。稚子朝未饭，把竿逐鸟雀。忽见梁将军，乘车出宛洛。意气轶道路，光辉满墟落。安知负薪者，咥咥笑轻薄。楚山有高士，梁国有遗老。筑室既相邻，向田复同道。糗糒常共饭，儿孙每更抱。忘此耕耨劳，愧彼风雨好。蟪蛄鸣空泽，鶗鴂伤秋草。日夕寒风来，衣裳苦不早。梧桐荫我门，薜荔网我屋。迢迢两夫妇，朝出暮还宿。稼穑既自种，牛羊还自牧。日旰懒耕锄，登高望川陆。空山足禽兽，墟落多乔木。白马谁家儿，联翩相驰逐。种桑百馀树，种黍三十亩。衣食既有馀，时时会亲友。夏来菰米饭，秋至菊花酒。孺人喜逢迎，稚子解趋走。日暮闲园里，团团荫榆柳。酩酊乘夜归，凉风吹户牖。清浅望河汉，低昂看北斗。数瓮犹未开，明朝能饮否。
题辨觉精舍:朝随秋云阴，乃至青松林。花阁空中远，方池岩下深。竹风乱天语，溪响成龙吟。试问真君子，游山非世心。
题辛道士房:全神不言命，所尚道家流。迨此远南楚，遂令思北游。先生秀衡岳，玉立居玄丘。门带江山静，房随瑶草幽。逍遥三花发，罔象五云浮。自有太清纪，曾垂华发忧。大年方橐籥，小智即蜉蝣。七日赤龙至，莫令余独留。
登秦岭作，时陷贼归国:朝出猛兽林，躨跜登高峰。僮仆履云雾，随我行太空。羲和舒灵晖，倏忽西极通。回首望泾渭，隐隐如长虹。九逵合苍芜，五陵遥瞳矇。鹿游大明殿，雾湿华清宫。网罗蠛蠓时，顾齿熊罴锋。失途走江汉，不能有其功。气逐招摇星，魂随阊阖风。惟言宇宙清，复使车书同。林木被繁霜，合沓连山红。鹏鹗励羽翼，俯视荆棘丛。誓将食鶬鸮，然后归崆峒。
晦日任桥池亭:温泉作天邑，直北开新洲。未有菰蒲生，即闻凫雁游。六亭在高岸，数岛居中流。晦日望清波，相与期泛游。西道苦转毂，北堤疲行舟。清泠水木阴，才可适我忧。
哥舒大夫颂德:天纪启真命，君生臣亦生。乃知赤帝子，复有苍龙精。神武建皇极，文昌开将星。超超渭滨器，落落山西名。画阃入受脤，凿门出扞城。戎人昧正朔，我有轩辕兵。陇路起丰镐，关云随旆旌。河湟训兵甲，义勇方横行。韩魏多锐士，蹶张在幕庭。大非四决轧，石堡高峥嵘。攻伐若振槁，孰云非神明。嘉谋即天意，骤胜由师贞。枯草被西陆，烈风昏太清。戢戈旄头落，牧马昆仑平。宾从俨冠盖，封山纪天声。来朝芙蓉阙，鸣玉飘华缨。直道济时宪，天邦遂轻刑。抗书报知己，松柏亦以荣。嘉命列上第，德辉照天京。在车持简墨，粲粲皆词英。顾我抢榆者，莫能翔青冥。游燕非骐骥，踯躅思长鸣。
秋庭贻马九:伊昔好观国，自乡西入秦。往复万馀里，相逢皆众人。大君幸东岳，世哲扈时巡。予亦从此去，闲居清洛滨。稍稍寒木直，彩彩阳华新。迭宕孔文举，风流石季伦。妙年一相得，白首定相亲。重此虚宾馆，欢言冬及春。哲兄盛文史，出入驰高轨。令德本同人，深心重知己。绛衣朝圣主，纱帐延才子。伯淮与季江，清濬各孤峙。群芳趋泛爱，万物通情理。而我信空虚，提携过杞梓。夫君美声德，直道期终始。孰谓忽离居，优游郑东里。东里近王城，山连路亦平。何言相去远，闲言独凄清。万里鸿雁度，四邻砧杵鸣。其如久离别，重以霜风惊。
晚次东亭献郑州宋使君文:自初宾上国，乃到邹人乡。曾点与曾子，俱升阙里堂。武皇恢大略，逸翮思寥廓。三居清宪台，两拜文昌阁。为道既贞信，处名犹謇谔。铁柱励风威，锦轴含光辉。夜闻持简立，朝看伏奏归。洞门清佩响，广路玉珂飞。骧首入丹掖，抟空趋太微。丝纶逢圣主，出入飘华组。愔愔宿帝梧，侃侃居文府。海内语三独，朝端谋六户。善计在弘羊，清严归仲举。侍郎跨方朔，中丞蔑周处。天眷择循良，惟贤降宠章。分符指聊摄，为政本农桑。籍籍歌五袴，祁祁颂千箱。随车微雨洒，逐扇清风飏。既以迁列国，复兹邻帝乡。褰帷乃仍旧，坐啸非更张。居敬物无扰，履端人自康。薄游出京邑，引领东南望。林晚鸟雀噪，田秋稼穑黄。成皋天地险，广武征战场。道丧苦兵赋，时来开井疆。霏霏渠门色，晻晻制岩光。徒念京索近，独悲溱洧长。大明潜照耀，淑慝自昭彰。昔岁幸西土，今兹归洛阳。同焉知郑伯，当辅我周王。
秋次霸亭寄申大:橘柚植寒陵，芙蓉蒂修坂。无言不得意，得意何由展。况我行且徒，而君往犹蹇。既伤人事近，复言天道远。薄暮入空亭，中夜不能饭。南听鸿雁尽，西见招摇转。千门汉王宫，百里周王苑。杲杲初景出，油油鲜云卷。会朝幸岁正，校猎从新獮。念君久京国，双涕如露泫。无人荐子云，太息竟谁辨。
赴冯翊作:本自江海人，且无寥廓志。大明耀天宇，霭霭风雨被。迢递别荆吴，飘飖涉沂泗。广川俟舟楫，峻坂伤骐骥。蹭蹬失归道，崎岖从下位。西出太华阴，北走少梁地。葱茏墟落色，泱漭关河气。耻从侠烈游，甘为刀笔吏。宝剑茱萸匣，岂忘知音贵。大道且泛然，沉浮未云异。
晚霁中园喜赦作:五月黄梅时，阴气蔽远迩。浓云连晦朔，菰菜生邻里。落日烧霞明，农夫知雨止。几悲衽席湿，长叹垣墙毁。曭朗天宇开，家族跃以喜。涣汗发大号，坤元更资始。散衣出中园，小径尚滑履。池光摇万象，倏忽灭复起。嘉树如我心，欣欣岂云已。
送丘健至州敕放作时任下邽县:太史登观台，天街耀旄头。大君忽霆震，诏爵冠军侯。南必梁孙源，西将圉昆丘。河陇征击卒，虎符到我州。朝集咸林城，师言乱啁啾。杀气变木德，凛凛如高秋。元戎启神皇，庙堂发嘉谋。息兵业稼穑，归马复休牛。和风开阴雪，大耀中天流。欢声殷河岳，涵荡非烟浮。邦牧新下车，德礼彼甿讴。乾坤日交泰，吾亦遂优游。
登商丘:河水日夜流，客心多殷忧。维梢历宋国，结缆登商丘。汉皇封子弟，周室命诸侯。摇摇世祀怨，伤古复兼秋。鸣鸿念极浦，征旅慕前俦。太息梁王苑，时非牧马游。
夏日寻蓝田唐丞登高宴集:东望春明门，驾言聊出游。南行小径尽，绿竹临清流。君出罢六安，居此澹忘忧。园林与城市，闾里随人幽。披颜辟衡闱，置酒登崇丘。山河临咫尺，宇宙穷寸眸。是时春载阳，佳气满皇州。宫殿碧云里，鸳鸯初命俦。良辰方在兹，志士安得休。成名苟有地，何必东陵侯。
田家即事答崔二东皋作四首:玄鸟双双飞，杏林初发花。喣媮命僮仆，可以树桑麻。清旦理犁锄，日入未还家。有客山中至，言传故人讯。荡漾敷远情，飘飖吐清韵。猗欤春皋上，无乃成秋兴。念别求须臾，忽至嘤鸣时。菜田烧故草，初树养新枝。所寓非幽深，梦寐相追随。依依亲陇亩，寂寂无邻里。不闻鸡犬音，日见和风起。赖君遗掞藻，忧来散能弭。
敬酬陈掾亲家翁秋夜有赠:大姬配胡公，位乃三恪宾。盛德百代祀，斯言良不泯。敬仲为齐卿，当国名益震。仲举登宰辅，太丘荣缙绅。武皇受瑶图，爵土封其新。繁祉既骤集，裔孙生贤臣。特达逾珪璋，节操方松筠。云汉一矫翼，天池三振鳞。曳裾朝赤墀，酌醴侍紫宸。大君锡车马，时复过平津。言则广台阶，道亦资天均。清秋忽高兴，震藻若有神。曜曜趋宫廷，洸洸迈徐陈。镐京既赐第，门巷交朱轮。方将袭伊皋，永以崇夏殷。宗党无远近，敬恭依仁人。雪尽宇宙暄，雁归沧海春。沉吟白华颂，帝闼降丝纶。驿骑及芜城，相逢在郊鄄。别离旷南北，谴谪罹苦辛。昼游还荆吴，迷方客咸秦。惟贤惠重义，男女期嘉姻。梧桐生朝阳，鶗鴂鸣萧晨。岂不畏时暮，坎壈无与邻。中夜凉风来，顾我阙音尘。琼瑶不遐弃，寤寐如日新。
苏十三瞻登玉泉寺峰入寺中见赠作:庆门叠华组，盛列钟英彦。贞信发天姿，文明叶邦选。为情贵深远，作德齐隐见。别业在春山，怀归出芳甸。逖听多时友，招邀及浮贱。朝沿霸水穷，暮瞩蓝田遍。百花照阡陌，万木森乡县。涧净绿萝深，岩暄新鸟转。依然造华薄，豁尔开灵院。淹留火禁辰，愉乐弦歌宴。肃肃列樽俎，锵锵引缨弁。天籁激微风，阳光轹奔箭。以兹小人腹，不胜君子馔。是日既低迷，中宵方眄眩。枕上思独往，胸中理交战。碧云暗雨来，旧原芳色变。欢然自此绝，心赏何由见。鸿濛已笑云，列缺仍挥电。忽与去人远，俄逢归者便。想像玉泉宫，依稀明月殿。峰峦若登陟，水木以游衍。息心幸自忘，点翰仍留眷。恨无荆文璧，以答丹青绚。
酬李处士山中见赠:厥初游太学，相与极周旋。含采共朝暮，知言同古先。孟阳题剑阁，子云献甘泉。斯须旷千里，婉娩将十年。今来艳阳月，好鸟鸣翩翩。同声既求友，不肖亦怀贤。引领迟芳信，果枉瑶华篇。成颂非其德，高文徒自妍。声尘邈超越，比兴起孤绝。始信郢中人，乃能歌白雪。跂予北堂夜，摇笔酬明哲。绿竹动清风，层轩静华月。想像南山下，恬然谢朝列。犹恐鶗鴂鸣，坐看芳草歇。邀以青松色，同之白华洁。永愿登龙门，相将持此节。
同诸公秋日游昆明池思古:仆人理车骑，西出金光逵。苍苍白帝郊，我将游灵池。太阴连晦朔，雨与天根违。凄风披田原，横污益山陂。农畯尽颠沛，顾望稼穑悲。皇灵恻群甿，神政张天维。坤纪戮屏翳，元纲扶逶迤。回塘清沧流，大曜悬金晖。秋色浮浑沌，清光随涟漪。豫章尽莓苔，柳杞成枯枝。骤闻汉天子，征彼西南夷。伐棘开洪渊，秉旄训我师。震云灵鼍鼓，照水蛟龙旂。锐士千万人，猛气如熊罴。刑罚一以正，干戈自有仪。坐作河汉倾，进退楼船飞。羽发鸿雁落，桧动芙蓉披。峨峨三云宫，肃肃振旅归。恶德忽小丑，器用穷地赀。上兵贵伐谋，此道不能为。吁哉蒸人苦，始曰征伐非。穆穆轩辕朝，耀德守方陲。君臣日安闲，远近无怨思。石鲸既蹭蹬，女牛亦流离。猵獭游渚隅，葭芦生漘湄。坎埳四十里，填游今已微。江伯方翱翔，天吴亟往来。桑榆惨无色，伫立暮霏霏。老幼樵木还，宾从回鞿羁。帝梦鲜鱼索，明月当报时。
同诸公秋霁曲江俯见南山:天静终南高，俯映江水明。有若蓬莱下，浅深见澄瀛。群峰悬中流，石壁如瑶琼。鱼龙隐苍翠，鸟兽游清泠。菰蒲林下秋，薜荔波中轻。山戛浴兰阯，水若居云屏。岚气浮渚宫，孤光随曜灵。阴阴豫章馆，宛宛百花亭。大君及群臣，宴乐方嘤鸣。吾党二三子，萧辰怡性情。逍遥沧洲时，乃在长安城。
奉和韦判官献侍郎叔除河东采访使:天卿小冢宰，道大名亦大。丑正在权臣，建旟千里外。楚山俯江汉，汴水连谯沛。两持方伯珪，再转诸侯盖。恬淡轻黜陟，优游邈千载。乾象变台衡，群贤尽交泰。聿徕股肱郡，河岳即襟带。盛德滋冀方，仁风清汾浍。四封尽高足，相府轺车最。超超青云器，婉婉竹林会。贱士敢知言，成颂文明代。燕雀依大厦，期之保贞悔。
同王十三维哭殷遥:生理无不尽，念君在中年。游道虽未深，举世莫能贤。筮仕苦贫贱，为客少田园。膏腴不可求，乃在许西偏。四邻尽桑柘，咫尺开墙垣。内艰未及虞，形影随化迁。茅茨俯苫盖，双殡两楹间。时闻孤女号，迥出陌与阡。慈乌乱飞鸣，猛兽亦以跧。故人王夫子，静念无生篇。哀乐久已绝，闻之将泫然。太阳蔽空虚，雨雪浮苍山。迢递亲灵榇，顾予悲绝弦。处顺与安时，及此乃空言。
贻丁主簿仙芝别:赫赫明天子，翘翘群秀才。昭昭皇宇广，隐隐云门开。摇曳君初起，联翩予复来。兹年不得意，相命游灵台。骅骝多逸气，琳琅有清响。联行击水飞，独影凌虚上。关河施芳听，江海徼新赏。敛衽归故山，敷言播天壤。云峰虽有异，楚越幸相亲。既别复游处，道深情更殷。下愚忝闻见，上德犹邅迍。偃仰东城曲，楼迟依水滨。脱巾从会府，结绶归海裔。亲知送河门，邦族迎江澨。夫子安恬淡，他人怅迢递。飞艎既眇然，洲渚徒亏蔽。人谋固无准，天德谅难知。高名处下位，逸翮栖卑枝。去去水中沚，摇摇天一涯。蓬壶不可见，来泛跃龙池。
京口送别王四谊:江上枫林秋，江中秋水流。清晨惜分袂，秋日尚同舟。落潮洗鱼浦，倾荷枕驿楼。明年菊花熟，洛东泛觞游。
奉别长史庾公太守徐公应召:烈风起江汉，白浪忽如山。方伯骤勤王，杞人亦忧天。酆镐顷霾晦，云龙召我贤。车骑北艰苦，艅艎西溯沿。水灵静湍濑，猛兽趋后先。龙楼开新阳，万里出云间。宇宙既焜耀，崇德济巨川。受命在神宗，振兵犹轩辕。煌煌逾涿鹿，穆穆更坤元。明王朝太阶，远迩望嘉言。游子淡何思，江湖将永年。
贻王侍御出台掾丹阳:高高琅琊台，台下生菌簵。照车十二乘，光彩不足谕。既当少微星，复隐高山雾。金丘华阳下，仙伯养晦处。茅茨对三峰，梧桐开一路。神溪绕皋陆，樵牧自成趣。时登青冥游，若从天江度。墟里献薇蕨，群公致衣缕。深沉复清净，偃仰视太素。猛兽识宾仆，赪霞知早暮。峨峨云龙开，忽有方伯遇。达人无不可，壮志且驰骛。融泄长鸡鸣，縯纷大鹏翥。赤墀高崱屴，一见如三顾。礼服正邦祀，刑冠肃王度。三辰明昭代，光启玄元祚。章台收杞梓，太液满鹓鹭。丰泽耀纯仁，八方晏黔庶。沉沉阊阖起，殷殷蓬莱曙。旌戟俨成行，鸡人传发煦。翔翼一如鹗，百辟莫不惧。清庙奉烝尝，灵山扈銮辂。天街时蹴踘，直指宴梐枑。四月纯阳初，雷雨始奋豫，逆星孛皇极，鈇锧静天步。酆镐舒曜灵，干戈藏武库。析木斯增广运，直道有好恶。回迹清宪台，传骑东南去。列城异畴昔，近饯寡徒御。缠绵西关道，婉娈新丰树。伊洛不敢息，淮河任沿溯。乡亭茱萸津，先后非疏附。炎时方怵惕，有若践霜露。惆怅长岑长，寂寞梁王傅。纷吾家延州，结友在童孺。岑阳沐天德，邦邑持民务。踯躅望朝阴，如何复沦误。牙旷三千里，击辕非所慕。秋涛联沧溟，舟楫凑北固。江汜日绵眇，朝夕空寐寤。中洞松栝新，东皋阡陌故。馀辉方焜耀，可以欢邑聚。南华在濠上，谁辩魏王瓠。登陟芙蓉楼，为我时一赋。
贻余处士:故园至新浦，遥复未百里。北望是他邦，纷吾即游士。潮来津门启，罢楫信流水。客意乃成欢，舟人亦相喜。迟迟菱荇上，泛泛菰蒲里。渐闻商旅喧，犹见凫鹥起。市亭忽云构，方物如山峙。吴王昔丧元，隋帝又灭祀。停舻一以眺，太息兴亡理。秋苑故池田，宫门新柳杞。我行苦炎月，乃及清昊始。此地日逢迎，终思隐君子。莫言异舒卷，形音在心耳。
刘先生闲居:高第后归道，乃居玉华宫。逍遥人间世，不异浮丘公。甘寝何秉羽，出门忽从戎。方将游昆仑，又欲小崆峒。进退既在我，归来长安中。焚香东海君，侍坐西山童。善行无辙迹，吾亦安能穷。但见神色闲，中心如虚空。期之比天老，真德辅帝鸿。
京口题崇上人山亭:清旦历香岩，岩径纡复直。花林开宿雾，游目清霄极。分明窗户中，远近山川色。金沙童子戏，香饭诸天食。叫叫海鸿声，轩轩江燕翼。寄言清净者，闾阎徒自踣。
洛中贻朝校书衡，朝即日本人也:万国朝天中，东隅道最长。吾生美无度，高驾仕春坊。出入蓬山里，逍遥伊水傍。伯鸾游太学，中夜一相望。落日悬高殿，秋风入洞房。屡言相去远，不觉生朝光。
贻王处士子文:春草生洞渚，春风入上林。春皋有黄鹤，抚翮未扬音。王屋尝嘉遁，伊川复陆沉。张弦鹍鸡弄，闭室蓬蒿深。避地歌三乐，游山赋九吟。大君思左右，无乃化黄金。
献华阴罗丞别:华山薄游者，玄发当青春。道德同仙吏，尊卑即丈人。县城俯京路，获见官舍里。淹留琼树枝，谑浪春泉水。昔余在天目，总角奉游从。寒暑递来往，今复莲花峰。别情无远近，道别方愁予。孰想古人言，乃知悲风雨。
闲居:薄游何所愧，所愧在闲居。亲故不来往，中园时读书。步栏滴馀雪，春塘抽新蒲。梧桐渐覆井，时鸟自相呼。悠然念故乡，乃在天一隅。安得如浮云，来往方须臾。
登戏马台作:君不见宋公仗钺诛燕后，英雄踊跃争趋走。小会衣冠吕梁壑，大征甲卒碻磝口。天门神武树元勋，九日茱萸飨六军。泛泛楼船游极浦，摇摇歌吹动浮云。居人满目市朝变，霸业犹存齐楚甸。泗水南流桐柏川，沂山北走琅琊县。沧海沉沉晨雾开，彭城烈烈秋风来。少年自古未得意，日暮萧条登古台。
酬李壶关奉使行县忆诸公:青枫江上沧浪吟，白月宫中鹦鹉林。非有净清心，同道同房若断金。离居忽有云山意，清韵遥转舟楫事。去时能忆竹园游，来时莫忘桃园记。
同张侍御宴北楼:今之太守古诸侯，出入双旌垂七旒。朝览干戈时听讼，暮延宾客复登楼。西山漠漠崦嵫色，北渚沉沉江汉流。良宵清净方高会，绣服光辉联皂盖。鱼龙恍惚阶墀下，云雾杳冥窗户外。水灵慷慨行泣珠，游女飘飖思解佩。苍苍低月半遥城，落落疏星满太清。不分开襟悲楚奏，愿言吹笛退胡兵。轩后青丘埋猰貐，周王白羽扫欃枪。期君武节朝龙阙，余亦翱翔归玉京。
临江亭五咏:晋家南作帝，京镇北为关。江水中分地，城楼下带山。金陵事已往，青盖理无还。落日空亭上，愁看龙尾湾。山横小苑前，路尽大江边。此地兴王业，无如宋主贤。潮生建业水，风散广陵烟。直望清波里，只言别有天。城头落暮晖，城外捣秋衣。江水青云挹，芦花白雪飞。南州王气疾，东国海风微。借问商歌客，年年何处归。古木啸寒禽，层城带夕阴。梁园多绿柳，楚岸尽枫林。山际空为险，江流长自深。平生何以恨，天地本无心。京山千里过，孤愤望中来。江势将天合，城门向水开。落霞明楚岸，夕露湿吴台。去去无相识，陈皇安在哉。
饯张七琚任宗城即环之季也同产八人俱以才名知:他日曾游魏，魏家馀趾存。可怜宫殿所，但见桑榆繁。此去拜新职，为荣近故园。高阳八才子，况复在君门。
汉阳即事:楚国千里远，孰知方寸违。春游欢有客，夕寝赋无衣。江水带冰绿，桃花随雨飞。九歌有深意，捐佩乃言归。
泊江潭贻马校书:明月挂青天，遥遥如目前。故人游画阁，却望似云边。水宿依渔父，歌声好采莲。采莲江上曲，今夕为君传。
苑外至龙兴院作:朝游天苑外，忽见法筵开。山势当空出，云阴满地来。疏钟清月殿，幽梵静花台。日暮香林下，飘飘仙步回。
京口留别徐大补阙赵二零陵:皇州月初晓，处处鼓钟喧。树出蓬莱殿，城开阊阖门。近臣朝琐闼，词客向文园。独有三川路，空伤游子魂。
洛桥送别:河桥送客舟，河水正安流。远见轻桡动，遥怜故国游。海禽逢早雁，江月值新秋。一听南津曲，分明散别愁。
秦中送人觐省:二月清江外，遥遥饯故人。南山晴有雪，东陌霁无尘。骑别章台晚，舟行洛水春。知君梁苑去，日见白华新。
仲夏饯魏四河北觐叔:落日临御沟，送君还北州。树凉征马去，路暝归人愁。吴岳夏云尽，渭河秋水流。东篱摘芳菊，想见竹林游。
送人寻裴斐:柱史回清宪，谪居临汉川。迟君千里驾，方外赏云泉。路断因春水，山深隔暝烟。湘江见游女，寄摘一枝莲。
田家即事:桑柘悠悠水蘸堤，晚风晴景不妨犁。高机犹织卧蚕子，下坂饥逢饷饁妻。杏色满林羊酪熟，麦凉浮垄雉媒低。生时乐死皆由命，事在皇天志不迷。
洛阳道五首献吕四郎中:洛水春冰开，洛城春水绿。朝看大道上，落花乱马足。剧孟不知名，千金买宝剑。出入平津邸，自言娇且艳。大道直如发，春日佳气多。五陵贵公子，双双鸣玉珂。春风二月时，道傍柳堪把。上枝覆官阁，下枝覆车马。洛水照千门，千门碧空里。少年不得志，走马游新市。
同武平一员外游湖:竹吹留歌扇，莲香入舞衣。前溪多曲溆，乘兴莫先归。
长安道:鸣鞭过酒肆，袨服游倡门。百万一时尽，含情无片言。西行一千里，暝色生寒树。暗闻歌吹声，知是长安路。
同武平一员外游湖五首时武贬金坛令:红荷碧筱夜相鲜，皂盖兰桡浮翠筵。舟中对舞邯郸曲，月下双弹卢女弦。青林碧屿暗相期，缓楫挥觥欲赋诗。借问高歌凡几转，河低月落五更时。朝来仙阁听弦歌，暝入花亭见绮罗。池边命酒怜风月，浦口回船惜芰荷。朦胧竹影蔽岩扉，淡荡荷风飘舞衣。舟寻绿水宵将半，月隐青林人未归。花潭竹屿傍幽蹊，画楫浮空入夜溪。芰荷覆水船难进，歌舞留人月易低。
塞下曲四首:蝉鸣空桑林，八月萧关道。出塞入塞寒，处处黄芦草。从来幽并客，皆共尘沙老。莫学游侠儿，矜夸紫骝好。饮马渡秋水，水寒风似刀。平沙日未没，黯黯见临洮。昔日长城战，咸言意气高。黄尘足今古，白骨乱蓬蒿。奉诏甘泉宫，总征天下兵。朝廷备礼出，郡国豫郊迎。纷纷几万人，去者无全生。臣愿节宫厩，分以赐边城。边头何惨惨，已葬霍将军。部曲皆相吊，燕南代北闻。功勋多被黜，兵马亦寻分。更遣黄龙戍，唯当哭塞云。
放歌行:南渡洛阳津，西望十二楼。明堂坐天子，月朔朝诸侯。清乐动千门，皇风被九州。庆云从东来，泱漭抱日流。升平贵论道，文墨将何求。有诏征草泽，微诚将献谋。冠冕如星罗，拜揖曹与周。望尘非吾事，入赋且迟留。幸蒙国士识，因脱负薪裘。今者放歌行，以慰梁甫愁。但营数斗禄，奉养每丰羞。若得金膏遂，飞云亦可俦。
缑氏尉沈兴宗置酒南溪留赠:林色与溪古，深篁引幽翠。山尊在渔舟，棹月情已醉。始穷清源口，壑绝人境异。春泉滴空崖，萌草拆阴地。久之风榛寂，远闻樵声至。海雁时独飞，永然沧洲意。古时青冥客，灭迹沦一尉。吾子踌躇心，岂其纷埃事。缑峰信所克，济北余乃遂。齐物意已会，息肩理犹未。卷舒形性表，脱略贤哲议。仲月期角巾，饭僧嵩阳寺。
出郴山口至叠石湾野人室中寄张十一:槠楠无冬春，柯叶连峰稠。阴壁下苍黑，烟含清江楼。景开独沿曳，响答随兴酬。旦夕望吾友，如何迅孤舟。叠沙积为岗，崩剥雨露幽。石脉尽横亘，潜潭何时流。既见万古色，颇尽一物由。永与世人远，气还草木收。盈缩理无馀，今往何必忧。郴土群山高，耆老如中州。孰云议舛降，岂是娱宦游。阴火昔所伏，丹砂将尔谋。昨临苏耽井，复向衡阳求。同疚来相依，脱身当有筹。数月乃离居，风湍成阻修。野人善竹器，童子能溪讴。寒月波荡漾，羁鸿去悠悠。
宿灞上寄侍御玙弟:独饮灞上亭，寒山青门外。长云骤落日，桑枣寂已晦。古人驱驰者，宿此凡几代。佐邑由东南，岂不知进退。吾宗秉全璞，楚得璆琳最。茅山就一征，柏署起三载。道契非物理，神交无留碍。知我沧溟心，脱略腐儒辈。孟冬銮舆出，阳谷群臣会。半夜驰道喧，五侯拥轩盖。是时燕齐客，献术蓬瀛内。甚悦我皇心，得与王母对。贱臣欲干谒，稽首期殒碎。哲弟感我情，问易穷否泰。良马足尚踠，宝刀光未淬。昨闻羽书飞，兵气连朔塞。诸将多失律，庙堂始追悔。安能召书生，愿得论要害。戎夷非草木，侵逐使狼狈。虽有屠城功，亦有降虏辈。兵粮如山积，恩泽如雨霈。羸卒不可兴，碛地无足爱。若用匹夫策，坐令军围溃。不费黄金资，宁求白璧赉。明主忧既远，边事亦可大。荷宠务推诚，离言深慷慨。霜摇直指草，烛引明光珮。公论日夕阻，朝廷蹉跎会。孤城海门月，万里流光带。不应百尺松，空老钟山霭。
代扶风主人答:杀气凝不流，风悲日彩寒。浮埃起四远，游子弥不欢。依然宿扶风，沽酒聊自宽。寸心亦未理，长铗谁能弹。主人就我饮，对我还慨叹。便泣数行泪，因歌行路难。十五役边地，三回讨楼兰。连年不解甲，积日无所餐。将军降匈奴，国使没桑干。去时三十万，独自还长安。不信沙场苦，君看刀箭瘢。乡亲悉零落，冢墓亦摧残。仰攀青松枝，恸绝伤心肝。禽兽悲不去，路傍谁忍看。幸逢休明代，寰宇静波澜。老马思伏枥，长鸣力已殚。少年与运会，何事发悲端。天子初封禅，贤良刷羽翰。三边悉如此，否泰亦须观。
送韦十二兵曹:县职如长缨，终日检我身。平明趋郡府，不得展故人。故人念江湖，富贵如埃尘。迹在戎府掾，心游天台春。独立浦边鹤，白云长相亲。南风忽至吴，分散还入秦。寒夜天光白，海净月色真。对坐论岁暮，弦悲岂无因。平生驰驱分，非谓杯酒仁。出处两不合，忠贞何由伸。看君孤舟去，且欲歌垂纶。
东京府县诸公与綦毋潜李颀相送至白马寺宿:鞍马上东门，裴回入孤舟。贤豪相追送，即棹千里流。赤岸落日在，空波微烟收。薄宦忘机括，醉来即淹留。月明见古寺，林外登高楼。南风开长廊，夏夜如凉秋。江月照吴县，西归梦中游。
留别岑参兄弟:江城建业楼，山尽沧海头。副职守兹县，东南棹孤舟。长安故人宅，秣马经前秋。便以风雪暮，还为纵饮留。貂蝉七叶贵，鸿鹄万里游。何必念钟鼎，所在烹肥牛。为君啸一曲，且莫弹箜篌。徒见枯者艳，谁言直如钩。岑家双琼树，腾光难为俦。谁言青门悲，俯期吴山幽。日西石门峤，月吐金陵洲。追随探灵怪，岂不骄王侯。
送刘昚虚归取宏词解:太清闻海鹤，游子引乡眄。声随羽仪远，势与归云便。青桂春再荣，白云暮来变。迁飞在礼仪，岂复泪如霰。
宿裴氏山庄:苍苍竹林暮，吾亦知所投。静坐山斋月，清溪闻远流。西峰下微雨，向晓白云收。遂解尘中组，终南春可游。
咏史:荷畚至洛阳，杖策游北门。天下尽兵甲，豺狼满中原。明夷方遘患，顾我徒崩奔。自惭菲薄才，误蒙国士恩。位重任亦重，时危志弥敦。西北未及终，东南不可吞。进则耻保躬，退乃为触藩。叹息嵩山老，而后知其尊。
杂兴:握中铜匕首，粉锉楚山铁。义士频报雠，杀人不曾缺。可悲燕丹事，终被狼虎灭。一举无两全，荆轲遂为血。诚知匹夫勇，何取万人杰。无道吞诸侯，坐见九州裂。
秋兴:日暮西北堂，凉风洗修木。著书在南窗，门馆常肃肃。苔草延古意，视听转幽独。或问余所营，刈黍就寒谷。
独游:林卧情每闲，独游景常晏。时从灞陵下，垂钓往南涧。手携双鲤鱼，目送千里雁。悟彼飞有适，知此罹忧患。放之清冷泉，因得省疏慢。永怀青岑客，回首白云间。神超物无违，岂系名与宦。
诸官游招隐寺:山馆人已空，青萝换风雨。自从永明世，月向龙宫吐。凿井长幽泉，白云今如古。应真坐松柏，锡杖挂窗户。口云七十馀，能救诸有苦。回指岩树花，如闻道场鼓。金色身坏灭，真如性无主。僚友同一心，清光遣谁取。
灞上闲居:鸿都有归客，偃卧滋阳村。轩冕无枉顾，清川照我门。空林网夕阳，寒鸟赴荒园。廓落时得意，怀哉莫与言。庭前有孤鹤，欲啄常翩翻。为我衔素书，吊彼颜与原。二君既不朽，所以慰其魂。
风凉原上作:阴岑宿云归，烟雾湿松柏。风凄日初晓，下岭望川泽。远山无晦明，秋水千里白。佳气盘未央，圣人在凝碧。关门阻天下，信是帝王宅。海内方晏然，庙堂有奇策。时贞守全运，罢去游说客。予忝兰台人，幽寻免贻责。
九江口作:漭漭江势阔，雨开浔阳秋。驿门是高岸，望尽黄芦洲。水与五溪合，心期万里游。明时无弃才，谪去随孤舟。鸷鸟立寒木，丈夫佩吴钩。何当报君恩，却系单于头。
途中作:游人愁岁晏，早起遵王畿。坠叶吹未晓，疏林月微微。惊禽栖不定，寒兽相因依。叹此霜露下，复闻鸿雁飞。渺然江南意，惜与中途违。羁旅悲壮发，别离念征衣。永图岂劳止，明节期所归。宁厌楚山曲，无人长掩扉。
小敷谷龙潭祠作:崖谷喷疾流，地中有雷集。百泉势相荡，巨石皆却立。跳波沸峥嵘，深处不可挹。昏为蛟龙怒，清见云雨入。灵怪崇偏祠，废兴自兹邑。沉淫顷多昧，檐宇遂不葺。吾闻被明典，盛德惟世及。生人载山川，血食报原隰。岂伊骇微险，将以循甿揖。□飞振吕梁，忠信亦我习。波流浸已广，悔吝在所汲。溪水有清源，褰裳靡沾湿。
箜篌引:卢谿郡南夜泊舟，夜闻两岸羌戎讴，其时月黑猿啾啾。微雨沾衣令人愁，有一迁客登高楼，不言不寐弹箜篌。弹作蓟门桑叶秋，风沙飒飒青冢头，将军铁骢汗血流。深入匈奴战未休，黄旗一点兵马收，乱杀胡人积如丘。疮病驱来配边州，仍披漠北羔羊裘，颜色饥枯掩面羞。眼眶泪滴深两眸，思还本乡食牦牛，欲语不得指咽喉。或有强壮能咿嚘，意说被他边将雠，五世属藩汉主留。碧毛毡帐河曲游，橐驼五万部落稠，敕赐飞凤金兜鍪。为君百战如过筹，静扫阴山无鸟投，家藏铁券特承优。黄金千斤不称求，九族分离作楚囚，深溪寂寞弦苦幽。草木悲感声飕飗，仆本东山为国忧，明光殿前论九畴。簏读兵书尽冥搜，为君掌上施权谋，洞晓山川无与俦。紫宸诏发远怀柔，摇笔飞霜如夺钩，鬼神不得知其由。怜爱苍生比蚍蜉，朔河屯兵须渐抽，尽遣降来拜御沟。便令海内休戈矛，何用班超定远侯，史臣书之得已不。
和振上人秋夜怀士会:白露伤草木，山风吹夜寒。遥林梦亲友，高兴发云端。郭外秋声急，城边月色残。瑶琴多远思，更为客中弹。
送李擢游江东:清洛日夜涨，微风引孤舟。离肠便千里，远梦生江楼。楚国橙橘暗，吴门烟雨愁。东南具今古，归望山云秋。
万岁楼:江上巍巍万岁楼，不知经历几千秋。年年喜见山长在，日日悲看水独流。猿狖何曾离暮岭，鸬鹚空自泛寒洲。谁堪登望云烟里，向晚茫茫发旅愁。
武陵龙兴观黄道士房问易因题:斋心问易太阳宫，八卦真形一气中。仙老言馀鹤飞去，玉清坛上雨濛濛。
江上琴兴:江上调玉琴，一弦清一心。泠泠七弦遍，万木澄幽阴。能使江月白，又令江水深。始知梧桐枝，可以徽黄金。
湖中晚霁:湖广舟自轻，江天欲澄霁。是时清楚望，气色犹霾曀。踟蹰金霞白，波上日初丽。烟虹落镜中，树木生天际。杳杳涯欲辨，蒙蒙云复闭。言乘星汉明，又睹寰瀛势。微兴从此惬，悠然不知岁。试歌沧浪清，遂觉乾坤细。岂念客衣薄，将期永投袂。迟回渔父间，一雁声嘹唳。
白湖寺后溪宿云门:落日山水清，乱流鸣淙淙。旧蒲雨抽节，新花水对窗。溪中日已没，归鸟多为双。杉松引直路，出谷临前湖。洲渚晚色静，又观花与蒲。入溪复登岭，草浅寒流速。圆月明高峰，春山因独宿。松阴澄初夜，曙色分远目。日出城南隅，青青媚川陆。乱花覆东郭，碧气销长林。四郊一清影，千里归寸心。前瞻王程促，却恋云门深。毕景有馀兴，到家弹玉琴。
晦日马镫曲稍次中流作:夜寒宿芦苇，晓色明西林。初日在川上，便澄游子心。秦天无纤翳，郊野浮春阴。波静随钓鱼，舟小绿水深。出浦见千里，旷然谐远寻。扣船应渔父，因唱沧浪吟。
古兴:汉上逢老翁，江口为僵尸。白发沾黄泥，遗骸集乌鸱。机巧自此忘，精魄今何之。风吹钓竿折，鱼跃安能施。白水明汀洲，菰蒲冒深陂。唯留扁舟影，系在长江湄。突兀枯松枝，悠扬女萝丝。托身难凭依，生死焉相知。遍观今时人，举世皆尔为。将军死重围，汉卒犹争驰。百马同一衔，万轮同一规。名与身孰亲，君子宜固思。
客有自燕而归哀其老而赠之:羸马朝自燕，一身为二连。忆亲拜孤冢，移葬双陵前。幽愿从此毕，剑心因获全。孟冬寒气盛，抚辔告言旋。碣石海北门，馀寇惟朝鲜。离离一寒骑，袅袅驰白天。生别皆自取，况为士卒先。寸心渔阳兴，落日旌竿悬。
白龙窟泛舟寄天台学道者:夕映翠山深，馀晖在龙窟。扁舟沧浪意，澹澹花影没。西浮入天色，南望对云阙。因忆莓苔峰，初阳濯玄发。泉萝两幽映，松鹤间清越。碧海莹子神，玉膏泽人骨。忽然为枯木，微兴遂如兀。应寂中有天，明心外无物。环回从所泛，夜静犹不歇。澹然意无限，身与波上月。
古意三首:二妃方访舜，万里南方悬。远道隔江汉，孤舟无岁年。不知苍梧处，气尽呼青天。愁泪变楚竹，蛾眉丧湘川。后人立为庙，累世称其贤。过客设祠祭，狐狸来坐边。怀古未忍还，猿吟彻空山。明月照高阁，彩女褰罗幕。歌舞临碧云，箫声沸珠箔。青鸾临南海，天上双白鹤。万里齐翼飞，意求君门乐。玉霄九重闭，金锁夜不开。两翅自无力，愁鸣云外来。态深入空贵，世屈无良媒。俯仰顾中禁，东飞白玉台。楚王竟何去，独自留巫山。偏使世人见，迢迢江汉间。驻舟春溪里，皆愿拜灵颜。寤寐见神女，金沙鸣珮环。闲艳绝世姿，令人气力微。含笑竟不语，化作朝云飞。
古兴:辘轳井上双梧桐，飞鸟衔花日将没。深闺女儿莫愁年，玉指泠泠怨金碧。石榴裙裾蛱蝶飞，见人不语颦蛾眉。青丝素丝红绿丝，织成锦衾当为谁。
落第长安:家园好在尚留秦，耻作明时失路人。恐逢故里莺花笑，且向长安度一春。
少年行三首:十八羽林郎，戎衣侍汉王。臂鹰金殿侧，挟弹玉舆傍。驰道春风起，陪游出建章。侍猎长杨下，承恩更射飞。尘生马影灭，箭落雁行稀。薄暮随天仗，联翩入琐闱。玉剑膝边横，金杯马上倾。朝游茂陵道，夜宿凤凰城。豪吏多猜忌，无劳问姓名。
小山歌:人说淮南有小山，淮王昔日此登仙。城中鸡犬皆飞去，山上坛场今宛然。世人贵身不贵寿，共笑华阳洞天口。不知金石变长年，谩在人间恋携手。君能举帆至淮南，家住盱眙余先谙。桐柏乱流平入海，茱萸一曲沸成潭。忆记来时魂悄悄，想见仙山众峰小。今日长歌思不堪，君行为报三青鸟。
题江潮庄壁:田家喜秋熟，岁晏林叶稀。禾黍积场圃，楂梨垂户扉。野闲犬时吠，日暮牛自归。时复落花酒，茅斋堪解衣。
骢马:金络青骢白玉鞍，长鞭紫陌野游盘。朝驱东道尘恒灭，暮到河源日未阑。汗血每随边地苦，蹄伤不惮陇阴寒。君能一饮长城窟，为报天山行路难。
题石瓮寺:胜境宜长望，迟春好散愁。关连四塞起，河带八川流。复磴承香阁，重岩映彩楼。为临温液近，偏美圣君游。
后庭怨:君不见红闺少女端正时，夭夭桃李仙容姿。幸得君王怜巧笑，披香殿里荐蛾眉。蛾眉双双人共进，常恐妾身从此摈。甄妃为妒出层宫，班女因猜下长信。长信宫门闭不开，昭阳歌吹风送来。梦中魂魄犹言是，觉后精神尚未回。念君娇爱无终始，使妾长啼后庭里。独立每看斜日尽，孤眠直至残灯死。秋日闻虫翡翠帘，春晴照面鸳鸯水。红颜旧来花不胜，白发如今雪相似。传闻纨扇恩未歇，预想蛾眉上初月。如君贵伪不贵真，还同弃妾逐新人。借问南山松叶意，何如北砌槿花新。
长信怨:飞燕倚身轻，争人巧笑名。生君弃妾意，增妾怨君情。日落昭阳壁，秋来长信城。寥寥金殿里，歌吹夜无声。
送沈芳谒李观察求仕进:往日长安路，欢游不惜年。为贪卢女曲，用尽沈郎钱。身老方投刺，途穷始著鞭。犹闻有知己，此去不徒然。
送朱大出关:楚客西上书，十年不得意。平生相知者，晚节心各异。长揖五侯门，拂衣谢中贵。丈夫多别离，各有四方事。拔剑因高歌，萧萧北风至。故人有斗酒，是夜共君醉。努力强加餐，当年莫相弃。
南楚怀古:南国久芜漫，我来空郁陶。君看章华宫，处处生黄蒿。但见陵与谷，岂知贤与豪。精魂托古木，宝玉捐江皋。倚棹下晴景，回舟随晚涛。碧云暮寥落，湖上秋天高。往事那堪问，此心徒自劳。独馀湘水上，千载闻离骚。
秋山夕兴:山月松筱下，月明山景鲜。聊为高秋酌，复此清夜弦。晤语方获志，栖心亦弥年。尚言兴未逸，更理逍遥篇。
游南园，偶见在阴墙下葵，因以成咏:此地常无日，青青独在阴。太阳偏不及，非是未倾心。
碧涧别墅喜皇甫侍御相访:荒村带返照，落叶乱纷纷。古路无行客，寒山独见君。野桥经雨断，涧水向田分。不为怜同病，何人到白云。
送少微上人游天台:石桥人不到，独往更迢迢。乞食山家少，寻钟野路遥。松门风自扫，瀑布雪难消。秋夜闻清梵，馀音逐海潮。
对酒寄严维:陋巷喜阳和，衰颜对酒歌。懒从华发乱，闲任白云多。郡简容垂钓，家贫学弄梭。门前七里濑，早晚子陵过。
酬张夏雪夜赴州访别途中苦寒作:扁舟乘兴客，不惮苦寒行。晚暮相依分，江潮欲别情。水声冰下咽，砂路雪中平。旧剑锋芒尽，应嫌赠脱轻。
喜鲍禅师自龙山至:故居何日下，春草欲芊芊。犹对山中月，谁听石上泉。猿声知后夜，花发见流年。杖锡闲来往，无心到处禅。
秋夜肃公房喜普门上人自阳羡山至:山栖久不见，林下偶同游。早晚来香积，何人住沃洲。寒禽惊后夜，古木带高秋。却入千峰去，孤云不可留。
安州道中经浐水有怀:征途逢浐水，忽似到秦川。借问朝天处，犹看落日边。映沙晴漾漾，出涧夜溅溅。欲寄西归恨，微波不可传。
恩敕重推使牒追赴苏州，次前溪馆作:渐入云峰里，愁看驿路闲。乱鸦投落日，疲马向空山。且喜怜非罪，何心恋末班。天南一万里，谁料得生还。
送郑司直归上都:岁岁逢离别，蹉跎江海滨。宦游成楚老，乡思逐秦人。马首归何日，莺啼又一春。因君报情旧，闲慢欲垂纶。
晚次苦竹馆，却忆干越旧游:匹马风尘色，千峰旦暮时。遥看落日尽，独向远山迟。故驿花临道，荒村竹映篱。谁怜却回首，步步恋南枝。
集梁耿开元寺所居院:到君幽卧处，为我扫莓苔。花雨晴天落，松风终日来。路经深竹过，门向远山开。岂得长高枕，中朝正用才。
游休禅师双峰寺:双扉碧峰际，遥向夕阳开。飞锡方独往，孤云何事来。寒潭映白月，秋雨上青苔。相送东郊外，羞看骢马回。
移使鄂州，次岘阳馆怀旧居:多惭恩未报，敢问路何长。万里通秋雁，千峰共夕阳。旧游成远道，此去更违乡。草露深山里，朝朝落客裳。
重阳日鄂城楼送屈突司直:登高复送远，惆怅洞庭秋。风景同前古，云山满上游。苍苍来暮雨，淼淼逐寒流。今日关中事，萧何共尔忧。
经漂母墓:昔贤怀一饭，兹事已千秋。古墓樵人识，前朝楚水流。渚蘋行客荐，山木杜鹃愁。春草茫茫绿，王孙旧此游。
洞庭驿逢郴州使还，寄李汤司马:洞庭秋水阔，南望过衡峰。远客潇湘里，归人何处逢。孤云飞不定，落叶去无踪。莫使沧浪叟，长歌笑尔容。
喜晴:晓日西风转，秋天万里明。湖天一种色，林鸟百般声。霁景浮云满，游丝映水轻。今朝江上客，凡慰几人情。
送马秀才移家京洛便赴举:自从为楚客，不复扫荆扉。剑共丹诚在，书随白发归。旧游经乱静，后进识君稀。空把相如赋，何人荐礼闱。
送道标上人归南岳:悠然倚孤棹，却忆卧中林。江草将归远，湘山独往深。白云留不住，渌水去无心。衡岳千峰乱，禅房何处寻。
岁夜喜魏万成、郭夏雪中相寻:新年欲变柳，旧客共沾衣。岁夜犹难尽，乡春又独归。寒灯映虚牖，暮雪掩闲扉。且莫乘船去，平生相访稀。
送李补阙之上都:独归西掖去，难接后尘游。向日三千里，朝天十二楼。路看新柳夕，家对旧山秋。惆怅离心远，沧江空自流。
喜李翰自越至:南浮沧海上，万里到吴台。久别长相忆，孤舟何处来。春风催客醉，江月向人开。羡尔无羁束，沙鸥独不猜。
送勤照和尚往睢阳赴太守请:燃灯传七祖，杖锡为诸侯。来去云无意，东西水自流。青山春满目，白日夜随舟。知到梁园下，苍生赖此游。
西庭夜燕，喜评事兄拜会:犹是南州吏，江城又一春。隔帘湖上月，对酒眼中人。棘寺初衔命，梅仙已误身。无心羡荣禄，唯待却垂纶。
送薛承矩秩满北游:匹马向何处，北游殊未还。寒云带飞雪，日暮雁门关。一路傍汾水，数州看晋山。知君喜初服，只爱此身闲。
饯别王十一南游:望君烟水阔，挥手泪沾巾。飞鸟没何处，青山空向人。长江一帆远，落日五湖春。谁见汀洲上，相思愁白蘋。
卧病喜田九见寄:卧来能几日，春事已依然。不解谢公意，翻令静者便。庭阴残旧雪，柳色带新年。寂寞深村里，唯君相访偏。
送韩司直:游吴还入越，来往任风波。复送王孙去，其如春草何。岸明残雪在，潮满夕阳多。季子杨柳庙，停舟试一过。
同诸公登楼:秋草行将暮，登楼客思惊。千家同霁色，一雁报寒声。北望无乡信，东游滞客行。今君佩铜墨，还有越乡情。
送友人南游:不愁寻水远，自爱逐连山。虽在春风里，犹从芳草间。去程何用计，胜事且相关。旅逸同群鸟，悠悠往复还。
送严维赴河南充严中丞幕府:久别耶溪客，来乘使者轩。用才荣入幕，扶病喜同樽。山屐留何处，江帆去独翻。暮情辞镜水，秋梦识云门。莲府开花萼，桃园寄子孙。何当举严助，遍沐汉朝恩。
长沙早春雪后临湘水，呈同游诸子:汀洲暖渐渌，烟景淡相和。举目方如此，归心岂奈何。日华浮野雪，春色染湘波。北渚生芳草，东风变旧柯。江山古思远，猿鸟暮情多。君问渔人意，沧浪自有歌。
同诸公袁郎中宴筵喜加章服:手诏来筵上，腰金向粉闱。勋名传旧阁，蹈舞著新衣。白社同游在，沧洲此会稀。寒笳发后殿，秋草送西归。世难常摧敌，时闲已息机。鲁连功可让，千载一相挥。
九日题蔡国公主楼:主第人何在，重阳客暂寻。水馀龙镜色，云罢凤箫音。暗牖藏昏晓，苍苔换古今。晴山卷幔出，秋草闭门深。篱菊仍新吐，庭槐尚旧阴。年年画梁燕，来去岂无心。
送荀八过山阴旧县，兼寄剡中诸官:访旧山阴县，扁舟到海涯。故林嗟满岁，春草忆佳期。晚景千峰乱，晴江一鸟迟。桂香留客处，枫暗泊舟时。旧石曹娥篆，空山夏禹祠。剡溪多隐吏，君去道相思。
送贾侍御克复后入京:对酒心不乐，见君动行舟。回看暮帆隐，独向空江愁。晴云淡初夜，春塘深慢流。温颜风霜霁，喜气烟尘收。驰馹数千里，朝天十二楼。因之报亲爱，白发生沧洲。
金陵西泊舟临江楼:萧条金陵郭，旧是帝王州。日暮望乡处，云边江树秋。楚云不可托，楚水只堪愁。行客千万里，沧波朝暮流。迢迢洛阳梦，独卧清川楼。异乡共如此，孤帆难久游。
无锡东郭送友人游越:客路风霜晓，郊原春兴馀。平芜不可望，游子去何如。烟水乘湖阔，云山适越初。旧都怀作赋，古穴觅藏书。碑缺曹娥宅，林荒逸少居。江湖无限意，非独为樵渔。
观李凑所画美人障子:爱尔含天姿，丹青有殊智。无间已得象，象外更生意。西子不可见，千载无重还。空令浣沙态，犹在含毫间。一笑岂易得，双蛾如有情。窗风不举袖，但觉罗衣轻。华堂翠幕春风来，内阁金屏曙色开。此中一见乱人目，只疑行到云阳台。
宿怀仁县南湖，寄东海荀处士:向夕敛微雨，晴开湖上天。离人正惆怅，新月愁婵娟。伫立白沙曲，相思沧海边。浮云自来去，此意谁能传。一水不相见，千峰随客船。寒塘起孤雁，夜色分盐田。时复一延首，忆君如眼前。
赠元容州:拥旌临合浦，上印卧长沙。海徼长无戍，湘山独种畬。政传通岁贡，才惜过年华。万里依孤剑，千峰寄一家。累征期旦暮，未起恋烟霞。避世歌芝草，休官醉菊花。旧游如梦里，此别是天涯。何事沧波上，漂漂逐海槎。
奉和杜相公新移长兴宅，呈元相公:间世生贤宰，同心奉至尊。功高开北第，机静灌中园。入并蝉冠影，归分骑士喧。窗闻汉宫漏，家识杜陵源。献替常焚藁，优闲独对萱。花香逐荀令，草色对王孙。有地先开阁，何人不扫门。江湖难自退，明主托元元。
湖南使还，留辞辛大夫:王师劳近甸，兵食仰诸侯。天子无南顾，元勋在上游。大才生间气，盛业拯横流。风景随摇笔，山川入运筹。羽觞交饯席，旄节对归舟。莺识春深恨，猿知日去愁。别离花寂寂，南北水悠悠。唯有家兼国，终身共所忧。
泛曲阿后湖，简同游诸公:元气浮积水，沉沉深不流。春风万顷绿，映带至徐州。为客难适意，逢君方暂游。夤缘白蘋际，日暮沧浪舟。渡口微月进，林西残雨收。水云去仍湿，沙鹤鸣相留。且习子陵隐，能忘生事忧。此中深有意，非为钓鱼钩。
北游酬孟云卿见寄:忽忽忘前事，事愿能相乖。衣马日羸弊，谁辨行与才。善道居贫贱，洁服蒙尘埃。行行无定止，懔坎难归来。慈母忧疾疹，室家念栖莱。幸君夙姻亲，深见中外怀。俟子惜时节，怅望临高台。
冬夜宿扬州开元寺烈公房，送李侍御之江东:迁客投百越，穷阴淮海凝。中原驰困兽，万里栖饥鹰。寂寂连宇下，爱君心自弘。空堂来霜气，永夜清明灯。发后望烟水，相思劳寝兴。暮帆背楚郭，江色浮金陵。此去尔何恨，近名予未能。炉峰若便道，为访东林僧。
南楚怀古:南国久芜没，我来空郁陶。君看章华宫，处处生蓬蒿。但见陵与谷，岂知贤与豪。精魂托古木，宝剑捐江皋。倚棹下晴景，回舟随晚涛。碧云暮寥落，湖上秋天高。往事那堪问，此心徒自劳。独馀湘水上，千载闻离骚。
上湖田馆南楼忆朱宴:漂泊日复日，洞庭今更秋。白云如有意，万里望孤舟。何事爱成别，空令登此楼。天光映波动，月影随江流。鹤唳静寒渚，猿啼深夜洲。归期诚已促，清景仍相留。顷者慕独往，尔来悲远游。风波自此去，桂水空离忧。
睢阳赠李司仓:白露变时候，蛩声暮啾啾。飘飘洛阳客，惆怅梁园秋。只为乏生计，尔来成远游。一身不家食，万事从人求。且喜接馀论，足堪资小留。寒城落日后，砧杵令人愁。归路岁时尽，长河朝夕流。非君深意愿，谁复能相忧。
杪秋洞庭中，怀亡道士谢太虚:漂泊日复日，洞庭今更秋。青枫亦何意，此夜催人愁。惆怅客中月，徘徊江上楼。心知楚天远，目送沧波流。羽客久已殁，微言无处求。空馀白云在，容与随孤舟。千里杳难望，一身当独游。故园复何许，江海徒迟留。
陪元侍御游支硎山寺:支公去已久，寂寞龙华会。古木闭空山，苍然暮相对。林峦非一状，水石有馀态。密竹藏晦明，群峰争向背。峰峰带落日，步步入青霭。香气空翠中，猿声暮云外。留连南台客，想像西方内。因逐溪水还，观心两无碍。
负谪后登干越亭作:天南愁望绝，亭上柳条新。落日独归鸟，孤舟何处人。生涯投越徼，世业陷胡尘。杳杳钟陵暮，悠悠鄱水春。秦台悲白首，楚泽怨青蘋。草色迷征路，莺声伤逐臣。独醒空取笑，直道不容身。得罪风霜苦，全生天地仁。青山数行泪，沧海一穷鳞。牢落机心尽，惟怜鸥鸟亲。
宿双峰寺，寄卢七、李十六:寥寥禅诵处，满室虫丝结。独与山中人，无心生复灭。徘徊双峰下，惆怅双峰月。杳杳暮猿深，苍苍古松列。玩奇不可尽，渐远更幽绝。林暗僧独归，石寒泉且咽。竹房响轻吹，萝径阴馀雪。卧涧晓何迟，背岩春未发。此游诚多趣，独往共谁阅。得意空自归，非君岂能说。
灞东晚晴，简同行薛弃、朱训:客心豁初霁，霁色暝玄灞。西向看夕阳，曈曈映桑柘。二贤诚逸足，千里陪征驾。古树枳道傍，人烟杜陵下。伊余在羁束，且复随造化。好道当有心，营生苦无暇。高贤幸兹偶，英达穷王霸。迢递客王程，裴回主人夜。一薰知异质，片玉谁齐价。同结丘中缘，尘埃自兹谢。
对雨赠济阴马少府考城蒋少府兼献成武五兄南华二兄:繁云兼家思，弥望连济北。日暮微雨中，州城带秋色。萧条主人静，落叶飞不息。乡梦寒更频，虫声夜相逼。二贤纵横器，久滞徒劳职。笑语和风骚，雍容事文墨。吾兄即时彦，前路良未测。秋水百丈清，寒松一枝直。此心欲引托，谁为生羽翼。且复顿归鞍，杯中雪胸臆。
登东海龙兴寺高顶望海，简演公:朐山压海口，永望开禅宫。元气远相合，太阳生其中。豁然万里馀，独为百川雄。白波走雷电，黑雾藏鱼龙。变化非一状，晴明分众容。烟开秦帝桥，隐隐横残虹。蓬岛如在眼，羽人那可逢。偶闻真僧言，甚与静者同。幽意颇相惬，赏心殊未穷。花间午时梵，云外春山钟。谁念遽成别，自怜归所从。他时相忆处，惆怅西南峰。
初贬南巴至鄱阳，题李嘉祐江亭:巴峤南行远，长江万里随。不才甘谪去，流水亦何之。地远明君弃，天高酷吏欺。清山独往路，芳草未归时。流落还相见，悲欢话所思。猜嫌伤薏苡，愁暮向江篱。柳色迎高坞，荷衣照下帷。水云初起重，暮鸟远来迟。白首看长剑，沧洲寄钓丝。沙鸥惊小吏，湖月上高枝。稚子能吴语，新文怨楚辞。怜君不得意，川谷自逶迤。
自紫阳观至华阳洞，宿侯尊师草堂，简同游李延年:石门媚烟景，句曲盘江甸。南向佳气浓，数峰遥隐见。渐临华阳口，云路入葱蒨。七曜悬洞宫，五云抱仙殿。银函竟谁发，金液徒堪荐。千载空桃花，秦人深不见。东溪喜相遇，贞白如会面。青鸟来去闲，红霞朝夕变。一从换仙骨，万里乘飞电。萝月延步虚，松花醉闲宴。幽人即长往，茂宰应交战。明发归琴堂，知君懒为县。
奉使新安自桐庐县经严陵钓台宿七里滩下寄使院诸公:悠然钓台下，怀古时一望。江水自潺湲，行人独惆怅。新安从此始，桂楫方荡漾。回转百里间，青山千万状。连岸去不断，对岭遥相向。夹岸黛色愁，沈沈绿波上。夕阳留古木，水鸟拂寒浪。月下扣舷声，烟中采菱唱。犹怜负羁束，未暇依清旷。牵役徒自劳，近名非所向。何时故山里，却醉松花酿。回首唯白云，孤舟复谁访。
送裴四判官赴河西军试:吏道岂易惬，如君谁与俦。逢时将骋骥，临事无全牛。鲍叔幸相知，田苏颇同游。英资挺孤秀，清论含古流。出塞佐持简，辞家拥鸣驺。宪台贵公举，幕府资良筹。武士伫明试，皇华难久留。阳关望天尽，洮水令人愁。万里看一鸟，旷然烟霞收。晚花对古戍，春雪含边州。道路难暂隔，音尘那可求。他时相望处，明月西南楼。
客舍赠别韦九建赴任河南韦十七造赴任郑县就便觐省:与子颇畴昔，常时仰英髦。弟兄尽公器，诗赋凌风骚。顷者游上国，独能光选曹。香名冠二陆，精鉴逢山涛。且副倚门望，莫辞趋府劳。桃花照彩服，草色连青袍。征马临素浐，离人倾浊醪。华山微雨霁，祠上残云高。而我倦栖屑，别君良郁陶。春风亦未已，旅思空滔滔。拙分甘弃置，穷居长蓬蒿。人生未鹍化，物议如鸿毛。迢递两乡别，殷勤一宝刀。清琴有古调，更向何人操。
送元八游汝南:元生实奇迈，幸此论畴昔。刀笔素推高，锋芒久无敌。纵横济时意，跌宕过人迹。破产供酒钱，盈门皆食客。田园顷失计，资用深相迫。生事诚可忧，严装远何适。世情薄恩义，俗态轻穷厄。四海金虽多，其如向人惜。迢递朗陵道，怅望都门夕。向别伊水南，行看楚云隔。繁蝉动高柳，匹马嘶平泽。潢潦今正深，陂湖未澄碧。人生不得已，自可甘形役。勿复尊前酒，离居剩凄戚。
罢摄官后将还旧居，留辞李侍御:江海今为客，风波失所依。白云心已负，黄绶计仍非。累辱群公荐，频沾一尉微。去缘焚玉石，来为采葑菲。州县名何在，渔樵事亦违。故山桃李月，初服薜萝衣。熊轼分朝寄，龙韬解贼围。风谣传吏体，云物助兵威。白雪飘辞律，青春发礼闱。引军横吹动，援翰捷书挥。草映翻营绿，花临檄羽飞。全吴争转战，狂虏怯知机。忆昨趋金节，临时废玉徽。俗流应不厌，静者或相讥。世难慵干谒，时闲喜放归。潘郎悲白发，谢客爱清辉。樗散材因弃，交亲迹已稀。独愁看五柳，无事掩双扉。世累多行路，生涯向钓矶。榜连溪水碧，家羡渚田肥。旅食伤飘梗，岩栖忆采薇。悠然独归去，回首望旌旗。
赠别于群投笔赴安西:风流一才子，经史仍满腹。心镜万象生，文锋众人服。顷游灵台下，频弃荆山玉。蹭蹬空数年，裴回冀微禄。朅来投笔砚，长揖谢亲族。且欲图变通，安能守拘束。本持乡曲誉，肯料泥涂辱。谁谓命迍邅，还令计反覆。西戎今未弭，胡骑屯山谷。坐恃龙豹韬，全轻蜂虿毒。拂衣从此去，拥传一何速。元帅许提携，他人伫瞻瞩。出门寡俦侣，矧乃无僮仆。黠虏时相逢，黄沙暮愁宿。萧条远回首，万里如在目。汉境天西穷，胡山海边绿。想闻羌笛处，泪尽关山曲。地阔鸟飞迟，风寒马毛缩。边愁殊浩荡，离思空断续。塞上归限赊，尊前别期促。知君志不小，一举凌鸿鹄。且愿乐从军，功名在殊俗。
早春赠别赵居士还江左，时长卿下第归嵩阳旧居:见君风尘里，意出风尘外。自有沧洲期，含情十馀载。深居凤城曲，日预龙华会。果得僧家缘，能遗俗人态。一身今已适，万物知何爱。悟法电已空，看心水无碍。且将穷妙理，兼欲寻胜概。何独谢客游，当为远公辈。放舟驰楚郭，负杖辞秦塞。目送南飞云，令人想吴会。遥思旧游处，仿佛疑相对。夜火金陵城，春烟石头濑。沧波极天末，万里明如带。一片孤客帆，飘然向青霭。楚天合江气，云色常霮雨对。隐见湖中山，相连数州内。君行意可得，全与时人背。归路随枫林，还乡念莼菜。顾予尚羁束，何幸承眄睐。素愿徒自勤，清机本难逮。累幸忝宾荐，末路逢沙汰。濩落名不成，裴回意空大。逢时虽贵达，守道甘易退。逆旅乡梦频，春风客心碎。别君日已远，离念无明晦。予亦返柴荆，山田事耕耒。
夜宴洛阳程九主簿宅送杨三山人往天台寻智者禅师隐居:东林问逋客，何处栖幽偏。满腹万馀卷，息机三十年。志图良已久，鬓发空苍然。调啸寄疏旷，形骸如弃捐。本家关西族，别业嵩阳田。云卧能独往，山栖幸周旋。垂竿不在鱼，卖药不为钱。藜杖闲倚壁，松花常醉眠。顷辞青溪隐，来访赤县仙。南亩自甘贱，中朝唯爱贤。仍空世谛法，远结天台缘。魏阙从此去，沧洲知所便。主人琼枝秀，宠别瑶华篇。落日扫尘榻，春风吹客船。此行颇自适，物外谁能牵。弄棹白蘋里，挂帆飞鸟边。落潮见孤屿，彻底观澄涟。雁过湖上月，猿声峰际天。群峰趋海峤，千里黛相连。遥倚赤城上，曈曈初日圆。昔闻智公隐，此地常安禅。千载已如梦，一灯今尚传。云龛闭遗影，石窟无人烟。古寺暗乔木，春崖鸣细泉。流尘既寂寞，缅想增婵娟。山鸟怨庭树，门人思步莲。夷犹怀永路，怅望临清川。渔人来梦里，沙鸥飞眼前。独游岂易惬，群动多相缠。羡尔五湖夜，往来闲扣舷。
瓜洲驿奉饯张侍御公拜膳部郎中却复宪台充贺…淮南幕府:太华高标峻，青阳淑气盘。属辞倾渤澥，称价掩琅玕。杨叶频推中，芸香早拜官。后来惭辙迹，先达仰门阑。佐剧劳黄绶，提纲疾素餐。风生趋府步，笔偃触邪冠。骨鲠知难屈，锋芒岂易干。伫将调玉铉，翻自落金丸。异议那容直，专权本畏弹。寸心宁有负，三黜竟无端。适喜鸿私降，旋惊羽檄攒。国怜朝市易，人怨虎狼残。天地龙初见，风尘虏未殚。随川归少海，就日背长安。副相荣分寄，输忠义不刊。击胡驰汗马，迁蜀扈鸣銮。月罢名卿署，星悬上将坛。三军摇旆出，百越画图观。茅茹能相引，泥沙肯再蟠。兼荣知任重，交辟许才难。劲直随台柏，芳香动省兰。璧从全赵去，鹏自北溟抟。星象衔新宠，风霜带旧寒。是非生倚伏，荣辱系悲欢。畴昔偏殊眄，屯蒙独永叹。不才成拥肿，失计似邯郸。江国伤移律，家山忆考槃。一为鸥鸟误，三见露华团。回首青云里，应怜浊水澜。愧将生事托，羞向鬓毛看。知己伤愆素，他人自好丹。乡春连楚越，旅宿寄风湍。世路东流水，沧江一钓竿。松声伯禹穴，草色子陵滩。度岭情何遽，临流兴未阑。梅花分路远，扬子上潮宽。梦想怀依倚，烟波限渺漫。且愁无去雁，宁冀少回鸾。极浦春帆迥，空郊晚骑单。独怜南渡月，今夕送归鞍。
至德三年春正月时谬蒙差摄海盐令闻王师收二京…五十韵:天上胡星孛，人间反气横。风尘生汗马，河洛纵长鲸。本谓才非据，谁知祸已萌。食参将可待，诛错辄为名。万里兵锋接，三时羽檄惊。负恩殊鸟兽，流毒遍黎氓。朝市成芜没，干戈起战争。人心悬反覆，天道暂虚盈。略地侵中土，传烽到上京。王师陷魑魅，帝座逼欃枪。渭水嘶胡马，秦山泣汉兵。关原驰万骑，烟火乱千甍。凤驾瞻西幸，龙楼议北征。自将行破竹，谁学去吹笙。白日重轮庆，玄穹再造荣。鬼神潜释愤，夷狄远输诚。海内戎衣卷，关中贼垒平。山川随转战，草木困横行。区宇神功立，讴歌帝业成。天回万象庆，龙见五云迎。小苑春犹在，长安日更明。星辰归正位，雷雨发残生。文物登前古，箫韶下太清。未央新柳色，长乐旧钟声。八使推邦彦，中司案国程。苍生属伊吕，明主仗韩彭。凶丑将除蔓，奸豪已负荆。世危看柱石，时难识忠贞。薄伐征貔虎，长驱拥旆旌。吴山依重镇，江月带行营。金石悬词律，烟云动笔精。运筹初减灶，调鼎未和羹。北虏传初解，东人望已倾。池塘催谢客，花木待春卿。昔忝登龙首，能伤困骥鸣。艰难悲伏剑，提握喜悬衡。巴曲谁堪听，秦台自有情。遂令辞短褐，仍欲请长缨。久客田园废，初官印绶轻。榛芜上国路，苔藓北山楹。懒慢羞趋府，驱驰忆退耕。榴花无暇醉，蓬发带愁萦。地僻方言异，身微俗虑并。家怜双鲤断，才愧小鳞烹。沧海今犹滞，青阳岁又更。洲香生杜若，溪暖戏
江州重别薛六、柳八二员外:生涯岂料承优诏，世事空知学醉歌。江上月明胡雁过，淮南木落楚山多。寄身且喜沧洲近，顾影无如白发何。今日龙钟人共弃，愧君犹遣慎风波。
送皇甫曾赴上都:东游久与故人违，西去荒凉旧路微。秋草不生三径处，行人独向五陵归。离心日远如流水，回首川长共落晖。楚客岂劳伤此别，沧江欲暮自沾衣。
奉酬辛大夫喜湖南腊月连日降雪见示之作:长沙耆旧拜旌麾，喜见江潭积雪时。柳絮三冬先北地，梅花一夜遍南枝。初开窗阁寒光满，欲掩军城暮色迟。闾里何人不相庆，万家同唱郢中词。
初闻贬谪，续喜量移，登干越亭赠郑校书:青青草色满江洲，万里伤心水自流。越鸟岂知南国远，江花独向北人愁。生涯已逐沧浪去，冤气初逢涣汗收。何事还邀迁客醉，春风日夜待归舟。
送惠法师游天台，因怀智大师故居:翠屏瀑水知何在，鸟道猿啼过几重。落日独摇金策去，深山谁向石桥逢。定攀岩下丛生桂，欲买云中若个峰。忆想东林禅诵处，寂寥惟听旧时钟。
送台州李使君，兼寄题国清寺:露冕新承明主恩，山城别是武陵源。花间五马时行县，山外千峰常在门。晴江洲渚带春草，古寺杉松深暮猿。知到应真飞锡处，因君一想已忘言。
温汤客舍:冬狩温泉岁欲阑，宫城佳气晚宜看。汤熏仗里千旗暖，雪照山边万井寒。君门献赋谁相达，客舍无钱辄自安。且喜礼闱秦镜在，还将妍丑付春官。
送马秀才落第归江南:南客怀归乡梦频，东门怅别柳条新。殷勤斗酒城阴暮，荡漾孤舟楚水春。湘竹旧斑思帝子，江蓠初绿怨骚人。怜君此去未得意，陌上愁看泪满巾。
喜朱拾遗承恩拜命赴任上都:诏书征拜脱荷裳，身去东山闭草堂。阊阖九天通奏籍，华亭一鹤在朝行。沧洲离别风烟远，青琐幽深漏刻长。今日却回垂钓处，海鸥相见已高翔。
感怀:秋风落叶正堪悲，黄菊残花欲待谁。水近偏逢寒气早，山深常见日光迟。愁中卜命看周易，梦里招魂读楚词。自笑不如湘浦雁，飞来即是北归时。
客舍喜郑三见寄:客舍逢君未换衣，闭门愁见桃花飞。遥想故园今已尔，家人应念行人归。寂寞垂杨映深曲，长安日暮灵台宿。穷巷无人鸟雀闲，空庭新雨莓苔绿。北中分与故交疏，何幸仍回长者车，十年未称平生意，好得辛勤谩读书。
送贾三北游:贾生未达犹窘迫，身驰匹马邯郸陌。片云郊外遥送人，斗酒城边暮留客。顾予他日仰时髦，不堪此别相思劳。雨色新添漳水绿，夕阳远照苏门高。把袂相看衣共缁，穷愁只是惜良时。亦知到处逢下榻，莫滞秋风西上期。
听笛歌留别郑协律:旧游怜我长沙谪，载酒沙头送迁客。天涯望月自沾衣，江上何人复吹笛。横笛能令孤客愁，渌波淡淡如不流。商声寥亮羽声苦，江天寂历江枫秋。静听关山闻一叫，三湘月色悲猿啸。又吹杨柳激繁音，千里春色伤人心。随风飘向何处落，唯见曲尽平湖深。明发与君离别后，马上一声堪白首。
疲兵篇:骄虏乘秋下蓟门，阴山日夕烟尘昏。三军疲马力已尽，百战残兵功未论。阵云泱漭屯塞北，羽书纷纷来不息。孤城望处增断肠，折剑看时可沾臆。元戎日夕且歌舞，不念关山久辛苦。自矜倚剑气凌云，却笑闻笳泪如雨。万里飘飖空此身，十年征战老胡尘。赤心报国无片赏，白首还家有几人。朔风萧萧动枯草，旌旗猎猎榆关道。汉月何曾照客心，胡笳只解催人老。军前仍欲破重围，闺里犹应愁未归。小妇十年啼夜织，行人九月忆寒衣。饮马滹河晚更清，行吹羌笛远归营。只恨汉家多苦战，徒遗金镞满长城。
题曲阿三昧王佛殿前孤石:孤石自何处，对之疑旧游。氛氲岘首夕，苍翠剡中秋。迥出群峰当殿前，雪山灵鹫惭贞坚。一片孤云长不去，莓苔古色空苍然。
送郭六侍从之武陵郡:常爱武陵郡，羡君将远寻。空怜世界迫，孤负桃源心。洛阳遥想桃源隔，野水闲流春自碧。花下常迷楚客船，洞中时见秦人宅。落日相看斗酒前，送君南望但依然。河梁马首随春草，江路猿声愁暮天。丈人别乘佐分忧，才子趋庭兼胜游。澧浦荆门行可见，知君诗兴满沧洲。
戏赠干越尼子歌:鄱阳女子年十五，家本秦人今在楚。厌向春江空浣沙，龙宫落发披袈裟。五年持戒长一食，至今犹自颜如花。亭亭独立青莲下，忍草禅枝绕精舍。自用黄金买地居，能嫌碧玉随人嫁。北客相逢疑姓秦，铅花抛却仍青春。一花一竹如有意，不语不笑能留人。黄鹂欲栖白日暮，天香未散经行处。却对香炉闲诵经，春泉漱玉寒泠泠。云房寂寂夜钟后，吴音清切令人听。人听吴音歌一曲，杳然如在诸天宿。谁堪世事更相牵，惆怅回船江水渌。
游四窗:四明山绝奇，自古说登陆。苍崖倚天立，覆石如覆屋。玲珑开户牖，落落明四目。箕星分南野，有斗挂檐北。日月居东西，朝昏互出没。我来游其间，寄傲巾半幅。白云本无心，悠然伴幽独。对此脱尘鞅，顿忘荣与辱。长笑天地宽，仙风吹佩玉。
春望寄王涔阳:清明别后雨晴时，极浦空颦一望眉。湖畔春山烟点点，云中远树墨离离。依微水戍闻钲鼓，掩映沙村见酒旗。风暖草长愁自醉，行吟无处寄相思。
谢陆处士杼山折青桂花见寄之什:群子游杼山，山寒桂花白。绿荑含素萼，采折自逋客。忽枉岩中诗，芳香润金石。全高南越蠹，岂谢东堂策。会惬名山期，从君恣幽觌。
赠裴将军:大君制六合，猛将清九垓。战马若龙虎，腾凌何壮哉。将军临八荒，烜赫耀英材。剑舞若游电，随风萦且回。登高望天山，白云正崔巍。入阵破骄虏，威名雄震雷。一射百马倒，再射万夫开。匈奴不敢敌，相呼归去来。功成报天子，可以画麟台。
赠僧皎然:秋意西山多，别岑萦左次。缮亭历三癸，趾趾邻什寺。元化隐灵踪，始君启高致。诛榛养翘楚，鞭草理芳穗。俯砌披水容，逼天扫峰翠。境新耳目换，物远风尘异。倚石忘世情，援云得真意。嘉林幸勿剪，禅侣欣可庇。卫法大臣过，佐游群英萃。龙池护清激，虎节到深邃。徒想嵊顶期，于今没遗记。
咏陶渊明:张良思报韩，龚胜耻事新。狙击不肯就，舍生悲缙绅。呜呼陶渊明，奕叶为晋臣。自以公相后，每怀宗国屯。题诗庚子岁，自谓羲皇人。手持山海经，头戴漉酒巾。兴逐孤云外，心随还鸟泯。
三言拟五杂组二首:五杂组，绣与锦。往复还，兴又寝。不得已，病伏枕。五杂组，甘咸醋。往复还，乌与兔。不得已，韶光度。
刻清远道士诗，因而继作:不到东西寺，于今五十春。朅来从旧赏，林壑宛相亲。吴子多藏日，秦王厌胜辰。剑池穿万仞，盘石坐千人。金气腾为虎，琴台化若神。登坛仰生一，舍宅叹珣珉。中岭分双树，回峦绝四邻。窥临江海接，崇饰四时新。客有神仙者，于兹雅丽陈。名高清远峡，文聚斗牛津。迹异心宁间，声同质岂均。悠然千载后，知我揖光尘。
咏史十一首:昂藏獬豸兽，出自太平年。乱代乃潜伏，纵人为祸愆。尝闻断马剑，每壮朱云贤。身死名不灭，寒风吹墓田。精灵如有在，幽愤满松烟。汉皇修雅乐，乘舆临太学。三老与五更，天王亲割牲。一人调风俗，万国和且平。单于骤款塞，武库欲销兵。文物此朝盛，君臣何穆清。至今壝坛下，如有箫韶声。巢许在嵩颍，陶唐不得臣。九州尚洗耳，一命安能亲。绵邈数千祀，丘中谁隐沦。朝游公卿府，夕是山林人。蒲帛扬侧陋，薜萝为缙绅。九重念入梦，三事思降神。且设庭中燎，宁窥泉下鳞。汉时征百粤，杨仆将楼船。幕府功未立，江湖已骚然。岛夷非敢乱，政暴地仍偏。得罪因怀璧，防身辄控弦。三军求裂土，万里讵闻天。魏阙心犹在，旗门首已悬。如何得良吏，一为制方圆。秦灭汉帝兴，南山有遗老。危冠揖万乘，幸得厌征讨。当君逐鹿时，臣等已枯槁。宁知市朝变，但觉林泉好。高卧三十年，相看成四皓。帝言翁甚善，见顾何不早。咸称太子仁，重义亦尊道。侧闻骊姬事，申生不自保。暂出商山云，朅来趋洒扫。东宫成羽翼，楚舞伤怀抱。后代无其人，戾园满秋草。日照昆仑上，羽人披羽衣。乘龙驾云雾，欲往心无违。此山在西北，乃是神仙国。灵气皆自然，求之不可得。何为汉武帝，精思遍群山。糜费巨万计，宫车终不还。苍苍茂陵树，足以戒人间。天生忠与义，本以佐雍熙。何意李司隶，而当昏乱时。古坟襄城野，斜径横秋陂。况不禁樵采，茅莎无孑遗。高标尚可仰，精爽今何之。一忤中常侍，衔冤谁见知。尝观党锢传，抚卷不胜悲。文侯耽郑卫，一听一忘餐。白雪燕姬舞，朱弦赵女弹。淫声流不返，慆荡日无端。献岁受朝时，鸣钟宴百官。两床陈管磬，九奏殊未阑。对此唯恐卧，更能整衣冠。蜀主相诸葛，功高名亦尊。驱驰千万众，怒目瞰中原。曹伯任公孙，国亡身不存。社宫久芜没，白雁犹飞翻。勿言君臣合，可以济黎元。为蜀谅不易，如曹难复论。六国韩最弱，末年尤畏秦。郑生为韩计，且欲疲秦人。利物可分社，原情堪灭身。咸阳古城下，万顷稻苗新。沂水春可涉，泮宫映杨叶。丽色异人间，珊珊摇珮环。展禽恒独处，深巷生禾黍。城上飞海云，城中暗春雨。适来鸣珮者，复是谁家女。泥沾珠缀履，雨湿翠毛簪。电影开莲脸，雷声飞蕙心。自言沂水曲，采萍兼采菉。归径虽可寻，天阴光景促。怜君贞且独，愿许君家宿。徒劳惜衾枕，了不顾双蛾。艳质诚可重，淫风如礼何。周王惑褒姒，城阙成陂陀。
寄赵七侍御:摇桨曙江流，江清山复重。心惬赏未足，川迥失前峰。凌滩出极浦，旷若天池通。君阳青嵯峨，开拆混元中。九潭鱼龙窟，仙成羽人宫。阴奥潜鬼物，精光动烟空。玄猿啼深茏，白鸟戏葱蒙。飞湍鸣金石，激溜鼓雷风。雨濯万木鲜，霞照千山浓。草闲长馀绿，花静落幽红。渚烟见晨钓，山月闻夜舂。覆溪窈窕波，涵石淘溶溶。丹丘忽聚散，素壁相奔冲。白日破昏霭，灵山出其东。势排昊苍上，气压吴越雄。回头望云卿，此恨发吾衷。昔日萧邵游，四人才成童。属词慕孔门，入仕希上公。纬卿陷非罪，折我昆吾锋。茂挺独先觉，拔身渡京虹。斯人谢明代，百代坠鹓鸿。世故坠横流，与君哀路穷。相顾无死节，蒙恩逐殊封。天波洗其瑕，朱衣备朝容。一别凡十年，岂期复相从。馀生得携手，遗此两孱翁。群迁失莺羽，后凋惜长松。衰旅难重别，凄凄满心胸。遇胜悲独游，贪奇怅孤逢。禽尚彼何人，胡为束樊笼。吾师度门教，投弁蹑遐踪。
春游吟:初春遍芳甸，千里蔼盈瞩。美人摘新英，步步玩春绿。所思杳何处，宛在吴江曲。可怜不得共芳菲，日暮归来泪满衣。
春行寄兴:宜阳城下草萋萋，涧水东流复向西。芳树无人花自落，春山一路鸟空啼。
江有枫一篇十章:江有枫，其叶蒙蒙。我友自东，于以游从。山有槭，其叶漠漠。我友徂北，于以休息。想彼槭矣，亦类其枫。矧伊怀人，而忘其东。东可游矣，会之丘矣。于山于水，于庙于寺，于亭于里，君子游焉。于以宴喜，其乐亹亹。粤东可居，彼吴之墟。有田有庭，有朋有书，有莼有鱼，君子居焉。惟以宴醑，其乐徐徐。我朋在矣，彼陆之子。如松如杞，淑问不已。我友于征，彼郑之子。如琇如英，德音孔明。我思震泽，菱芡幕幕。寤寐如觌，我思剡溪。杉筱萋萋，寤寐无迷。有鸟有鸟，粤鸥与鹭。浮湍戏渚，皓然洁素，忘其猜妒。彼何人斯，曾足伤惧。此惧惟何，惧置于罗。彼骄者子，谗言孔多。我闻先师，体命委和。公伯之愬，则如予何。怅然山河，惟以啸歌，其忧也哉。
江有归舟三章:江有归舟，亦乱其流。之子言旋，嘉名孔修。扬于王庭，允焯其休。舟既归止，人亦荣止。兄矣弟矣，孝斯践矣。称觞燕喜，于岵于屺。彼游惟帆，匪风不扬。有彬伊父，匪学不彰。予其怀而，勉尔无忘。
重阳日陪元鲁山德秀登北城，瞩对新霁，因以赠别:山县绕古堞，悠悠快登望。雨馀秋天高，目尽无隐状。绵连滍川回，杳渺鸦路深。彭泽兴不浅，临风动归心。赖兹琴堂暇，傲睨倾菊酒。人和岁已登，从政复何有。远山十里碧，一道衔长云。青霞半落日，混合疑晴曛。渐闻惊栖羽，坐叹清夜月。中欢怆有违，行子念明发。仅能泯宠辱，未免伤别离。江湖不可忘，风雨劳相思。明时当盛才，短伎安所设。何日谢百里，从君汉之澨。
仰答韦司业垂访五首:呦呦食苹鹿，常饮清泠川。但悦丰草美，宁知牢馔鲜。主人有幽意，将以充林泉。罗网幸免伤，蒙君复羁牵。高堂列众宾，广座鸣清弦。俯仰转惊惕，裴回独忧煎。缅怀云岩路，欲往无由缘。物各有所好，违之伤自然。神龟在南国，缅邈湘川阴。游止莲叶上，岁时嘉树林。毒虫且不近，斤斧何由寻。错落负奇文，荧煌耀丹金。江山万里馀，淮海阻且深。独保贞素质，不为寒暑侵。一逢盛明代，应见通灵心。晋代有儒臣，当年富词藻。立言寄青史，将以赞王道。辽落缅岁时，辛勤历江岛。且言风波倦，探涉岂为宝。不遇庾征西，云谁展怀抱。士贫乏知己，安得成所好。彭阳昔游说，愿谒南郢都。王果尚未达，况从夷节谟。岂知晋叔向，无罪婴囚拘。临难俟解纷，独知祁大夫。举雠且不弃，何必论亲疏。夫子觉者也，其能遗我乎。关西一公子，年貌独青春。被褐来上京，翳然声未振。中郎何为者，倒屣惊座宾。词赋岂不佳，盛名亦相因。为君奏此曲，此曲多苦辛。千载不可诬，孰言今无人。
蒙山作:东蒙镇海沂，合沓馀百里。清秋净氛霭，崖崿隐天起。于役劳往还，息徒暂攀跻。将穷绝迹处，偶得冥心理。云气杂虹霓，松声乱风水。微明绿林际，杳窱丹洞里。仙鸟时可闻，羽人邈难视。此焉多深邃，贤达昔所止。子尚捐俗纷，季随蹑遐轨。蕴真道弥旷，怀古情未已。白鹿凡几游，黄精复奚似。顾予尚牵缠，家业重书史。少学务从师，壮年贵趋仕。方驰桂林誉，未暇桃源美。岁暮期再寻，幽哉羡门子。
送薛据之宋州:无媒嗟失路，有道亦乘流。客处不堪别，异乡应共愁。我生早孤贱，沦落居此州。风土至今忆，山河皆昔游。一从文章事，两京春复秋。君去问相识，几人今白头。
山下晚晴:寥寥远天净，溪路何空濛。斜光照疏雨，秋气生白虹。云尽山色暝，萧条西北风。故林归宿处，一叶下梧桐。
颍阳东溪怀古:灵溪氛雾歇，皎镜清心颜。空色不映水，秋声多在山。世人久疏旷，万物皆自闲。白鹭寒更浴，孤云晴未还。昔时让王者，此地闭玄关。无以蹑高步，凄凉岑壑间。
同诸公谒启母祠:閟宫凌紫微，芳草闭闲扉。帝子复何在，王孙游不归。春风鸣玉佩，暮雨拂灵衣。岂但湘江口，能令怀二妃。
登水门楼，见亡友张贞期题望黄河诗，因以感兴:吾友东南美，昔闻登此楼。人随川上逝，书向壁中留。严子好真隐，谢公耽远游。清风初作颂，暇日复销忧。时与文字古，迹将山水幽。已孤苍生望，空见黄河流。流落年将晚，悲凉物已秋。天高不可问，掩泣赴行舟。
赋得明星玉女坛，送廉察尉华阴:洪河之南曰秦镇，发地削成五千仞。三峰离地皆倚天，唯独中峰特修峻。上有明星玉女祠，祠坛高眇路逶迤。三十六梯入河汉，樵人往往见蛾眉。蛾眉婵娟又宜笑，一见樵人下灵庙。仙车欲驾五云飞，香扇斜开九华照。含情迟伫惜韶年，愿侍君边复中旋。江妃玉佩留为念，嬴女银箫空自怜。仙俗途殊两情遽，感君无尽辞君去。遥见明星是妾家，风飘雪散不知处。故人家在西长安，卖药往来投此山。彩云荡漾不可见，绿萝蒙茸鸟绵蛮。欲求玉女长生法，日夜烧香应自还。
春女行:紫台穹跨连绿波，红轩铪匝垂纤罗。中有一人金作面，隔幌玲珑遥可见。忽闻黄鸟鸣且悲，镜边含笑著春衣。罗袖婵娟似无力，行拾落花比容色。落花一度无再春，人生作乐须及辰。君不见楚王台上红颜子，今日皆成狐兔尘。
古蛾眉怨:君不见宜春苑中九华殿，飞阁连连直如发。白日全含朱鸟窗，流云半入苍龙阙。宫中彩女夜无事，学凤吹箫弄清越。珠帘北卷待凉风，绣户南开向明月。忽闻天子忆蛾眉，宝凤衔花揲两螭。传声走马开金屋，夹路鸣环上玉墀。长乐彤庭宴华寝，三千美人曳花锦。灯前含笑更罗衣，帐里承恩荐瑶枕。不意君心半路回，求仙别作望仙台。琳琅禁闼遥相忆，紫翠岩房昼不开。欲向人间种桃实，先从海底觅蓬莱。蓬莱可求不可上，孤舟缥缈知何往。黄金作盘铜作茎，青天白露掌中擎。王母嫣然感君意，云车羽旆欲相迎。飞廉观前空怨慕，少君何事须相误。一朝埋没茂陵田，贱妾蛾眉不重顾。宫车晚出向南山，仙卫逶迤去不还。朝晡泣对麒麟树，树下苍苔日渐斑。人生百年夜将半，对酒长歌莫长叹。情知白日不可私，一死一生何足算。
子夜春歌:春气满林香，春游不可忘。落花吹欲尽，垂柳折还长。桑女淮南曲，金鞍塞北装。行行小垂手，日暮渭川阳。
奉和圣制同二相已下群官乐游园宴:未极人心畅，如何帝道明。仍嫌酺宴促，复宠乐游行。陆海披珍藏，天河直斗城。四关青霭合，数处白云生。饪餗调元气，歌钟溢雅声。空惭尧舜日，至德杳难名。
凉州词二首:蒲萄美酒夜光杯，欲饮琵琶马上催。醉卧沙场君莫笑，古来征战几人回。秦中花鸟已应阑，塞外风沙犹自寒。夜听胡笳折杨柳，教人意气忆长安。
悲哉行:孤儿去慈亲，远客丧主人。莫吟苦辛曲，此曲谁忍闻。可闻不可说，去去无期别。行人念前程，不待参辰没。朝亦常苦饥，暮亦常苦饥。飘飘万馀里，贫贱多是非。少年莫远游，远游多不归。
行行且游猎篇:少年多武力，勇气冠幽州。何以纵心赏，马啼春草头。迟迟平原上，狐兔奔林丘。猛虎忽前逝，俊鹰连下鞲。俯身逐南北，轻捷固难俦。所发无不中，失之如我雠。岂唯务驰骋，猗尔暴田畴。残杀非不痛，古来良有由。
放歌行:吾观天地图，世界亦可小。落落大海中，飘浮数洲岛。贤愚与蚁虱，一种同草草。地脉日夜流，天衣有时扫。东山谒居士，了我生死道。目见难噬脐，心通可亲脑。轩皇竟磨灭，周孔亦衰老。永谢当时人，吾将宝非宝。
邺城怀古:朝发淇水南，将寻北燕路。魏家旧城阙，寥落无人住。伊昔天地屯，曹公独中据。群臣将北面，白日忽西暮。三台竟寂寞，万事良难固。雄图安在哉，衰草沾霜露。崔嵬长河北，尚见应刘墓。古树藏龙蛇，荒茅伏狐兔。永怀故池馆，数子连章句。逸兴驱山河，雄词变云雾。我行睹遗迹，精爽如可遇。斗酒将酹君，悲风白杨树。
田园观雨兼晴后作:贫贱少情欲，借荒种南陂。我非老农圃，安得良土宜。秋成不廉俭，岁馀多馁饥。顾视仓廪间，有粮不成炊。晨登南园上，暮歇清蝉悲。早苗既芃芃，晚田尚离离。五行孰堪废，万物当及时。贤哉数夫子，开翅慎勿迟。
汴河阻风:清晨自梁宋，挂席之楚荆。出浦风渐恶，傍滩舟欲横。大河喷东注，群动皆窅冥。白雾鱼龙气，黑云牛马形。苍茫迷所适，危安惧暂宁。信此天地内，孰为身命轻。丈夫苟未达，所向须存诚。前路舍舟去，东南仍晓晴。
行路难五首:君不见岩下井，百尺不及泉。君不见山上苗，数寸凌云烟。人生赋命亦如此，何苦太息自忧煎。但愿亲友长含笑，相逢不乏杖头钱。寒夜邀欢须秉烛，岂得常思花柳年。君不见门前柳，荣耀暂时萧索久。君不见陌上花，狂风吹去落谁家。邻家思妇见之叹，蓬首不梳心历乱。盛年夫婿长别离，岁暮相逢色已换。君不见芳树枝，春花落尽蜂不窥。君不见梁上泥，秋风始高燕不栖。荡子从军事征战，蛾眉婵娟守空闺。独宿自然堪下泪，况复时闻乌夜啼。君不见云中月，暂盈还复缺。君不见林下风，声远意难穷。亲故平生或聚散，欢娱未尽尊酒空。叹息青青陵上柏，岁寒能有几人同。君不见东流水，一去无穷已。君不见西郊云，日夕空氛氲。群雁裴回不能去，一雁悲鸣复失群。人生结交在终始，莫以升沈中路分。
夜渡江:舟人自相报，落日下芳潭。夜火连淮市，春风满客帆。水穷沧海畔，路尽小山南。且喜乡园近，言荣意未甘。
临风舒锦:丽锦匹云终，襜襜展向风。花开翻覆翠，色乱动摇红。缕散悠扬里，文回照灼中。低垂疑步障，吹起作晴虹。既与丘迟梦，深知卓氏功。还乡将制服，从此表亨通。
从张丞相游南纪城猎，戏赠裴迪张参军:从禽非吾乐，不好云梦田。岁暮登城望，偏令乡思悬。公卿有几几，车骑何翩翩。世禄金张贵，官曹幕府贤。顺时行杀气，飞刃争割鲜。十里届宾馆，征声匝妓筵。高标回落日，平楚散芳烟。何意狂歌客，从公亦在旃。
登江中孤屿，赠白云先生王迥:悠悠清江水，水落沙屿出。回潭石下深，绿筱岸傍密。鲛人潜不见，渔父歌自逸。忆与君别时，泛舟如昨日。夕阳开返照，中坐兴非一。南望鹿门山，归来恨如失。
晚春卧病寄张八:南陌春将晚，北窗犹卧病。林园久不游，草木一何盛。狭迳花障迷，闲庭竹扫净。翠羽戏兰苕，赪鳞动荷柄。念我平生好，江乡远从政。云山阻梦思，衾枕劳歌咏。歌咏复何为，同心恨别离。世途皆自媚，流俗寡相知。贾谊才空逸，安仁鬓欲丝。遥情每东注，奔晷复西驰。常恐填沟壑，无由振羽仪。穷通若有命，欲向论中推。
秋登兰山寄张五:北山白云里，隐者自怡悦。相望试登高，心飞逐鸟灭。愁因薄暮起，兴是清秋发。时见归村人，沙行渡头歇。天边树若荠，江畔舟如月。何当载酒来，共醉重阳节。
大堤行寄万七:大堤行乐处，车马相驰突。岁岁春草生，踏青二三月。王孙挟珠弹，游女矜罗袜。携手今莫同，江花为谁发。
题云门山，寄越府包户曹、徐起居:我行适诸越，梦寐怀所欢。久负独往愿，今来恣游盘。台岭践磴石，耶溪溯林湍。舍舟入香界，登阁憩旃檀。晴山秦望近，春水镜湖宽。远怀伫应接，卑位徒劳安。白云日夕滞，沧海去来观。故国眇天末，良朋在朝端。迟尔同携手，何时方挂冠。
书怀贻京邑同好:维先自邹鲁，家世重儒风。诗礼袭遗训，趋庭沾末躬。昼夜常自强，词翰颇亦工。三十既成立，嗟吁命不通。慈亲向羸老，喜惧在深衷。甘脆朝不足，箪瓢夕屡空。执鞭慕夫子，捧檄怀毛公。感激遂弹冠，安能守固穷。当途诉知己，投刺匪求蒙。秦楚邈离异，翻飞何日同。
将适天台，留别临安李主簿:枳棘君尚栖，匏瓜吾岂系。念离当夏首，漂泊指炎裔。江海非堕游，田园失归计。定山既早发，渔浦亦宵济。泛泛随波澜，行行任舻枻。故林日已远，群木坐成翳。羽人在丹丘，吾亦从此逝。
送吴悦游韶阳:五色怜凤雏，南飞适鹧鸪。楚人不相识，何处求椅梧。去去日千里，茫茫天一隅。安能与斥鷃，决起但枪榆。
与王昌龄宴王道士房:归来卧青山，常梦游清都。漆园有傲吏，惠好在招呼。书幌神仙箓，画屏山海图。酌霞复对此，宛似入蓬壶。
襄阳公宅饮:窈窕夕阳佳，丰茸春色好。欲觅淹留处，无过狭斜道。绮席卷龙须，香杯浮玛瑙。北林积修树，南池生别岛。手拨金翠花，心迷玉红草。谈笑光六义，发论明三倒。座非陈子惊，门还魏公扫。荣辱应无间，欢娱当共保。
寻香山湛上人:朝游访名山，山远在空翠。氛氲亘百里，日入行始至。杖策寻故人，解鞭暂停骑。石门殊豁险，篁径转森邃。法侣欣相逢，清谈晓不寐。平生慕真隐，累日探奇异。野老朝入田，山僧暮归寺。松泉多逸响，苔壁饶古意。谷口闻钟声，林端识香气。愿言投此山，身世两相弃。
云门寺西六七里，闻符公兰若最幽，与薛八同往:谓予独迷方，逢子亦在野。结交指松柏，问法寻兰若。小溪劣容舟，怪石屡惊马。所居最幽绝，所住皆静者。云簇兴座隅，天空落阶下。上人亦何闻，尘念都已舍。四禅合真如，一切是虚假。愿承甘露润，喜得惠风洒。依止托山门，谁能效丘也。
宿天台桐柏观:海行信风帆，夕宿逗云岛。缅寻沧洲趣，近爱赤城好。扪萝亦践苔，辍棹恣探讨。息阴憩桐柏，采秀弄芝草。鹤唳清露垂，鸡鸣信潮早。愿言解缨绂，从此去烦恼。高步凌四明，玄踪得三老。纷吾远游意，学彼长生道。日夕望三山，云涛空浩浩。
题终南翠微寺空上人房:翠微终南里，雨后宜返照。闭关久沈冥，杖策一登眺。遂造幽人室，始知静者妙。儒道虽异门，云林颇同调。两心相喜得，毕景共谈笑。暝还高窗眠，时见远山烧。缅怀赤城标，更忆临海峤。风泉有清音，何必苏门啸。
登鹿门山:清晓因兴来，乘流越江岘。沙禽近方识，浦树遥莫辨。渐至鹿门山，山明翠微浅。岩潭多屈曲，舟楫屡回转。昔闻庞德公，采药遂不返。金涧饵芝朮，石床卧苔藓。纷吾感耆旧，结揽事攀践。隐迹今尚存，高风邈已远。白云何时去，丹桂空偃蹇。探讨意未穷，回艇夕阳晚。
游明禅师西山兰若:西山多奇状，秀出倚前楹。停午收彩翠，夕阳照分明。吾师住其下，禅坐证无生。结庐就嵌窟，剪苕通往行。谈空对樵叟，授法与山精。日暮方辞去，田园归冶城。
登望楚山最高顶:山水观形胜，襄阳美会稽。最高唯望楚，曾未一攀跻。石壁疑削成，众山比全低。晴明试登陟，目极无端倪。云梦掌中小，武陵花处迷。暝还归骑下，萝月映深溪。
疾愈过龙泉寺精舍，呈易、业二公:停午闻山钟，起行散愁疾。寻林采芝去，转谷松翠密。傍见精舍开，长廊饭僧毕。石渠流雪水，金子耀霜橘。竹房思旧游，过憩终永日。入洞窥石髓，傍崖采蜂蜜。日暮辞远公，虎溪相送出。
万山潭作:垂钓坐盘石，水清心亦闲。鱼行潭树下，猿挂岛藤间。游女昔解佩，传闻于此山。求之不可得，沿月棹歌还。
与黄侍御北津泛舟:津无蛟龙患，日夕常安流。本欲避骢马，何如同鹢舟。岂伊今日幸，曾是昔年游。莫奏琴中鹤，且随波上鸥。堤缘九里郭，山面百城楼。自顾躬耕者，才非管乐俦。闻君荐草泽，从此泛沧洲。
山中逢道士云公:春馀草木繁，耕种满田园。酌酒聊自劝，农夫安与言。忽闻荆山子，时出桃花源。采樵过北谷，卖药来西村。村烟日云夕，榛路有归客。杖策前相逢，依然是畴昔。邂逅欢觏止，殷勤叙离隔。谓予搏扶桑，轻举振六翮。奈何偶昌运，独见遗草泽。既笑接舆狂，仍怜孔丘厄。物情趋势利，吾道贵闲寂。偃息西山下，门庭罕人迹。何时还清溪，从尔炼丹液。
越中逢天台太乙子:仙穴逢羽人，停舻向前拜。问余涉风水，何处远行迈。登陆寻天台，顺流下吴会。兹山夙所尚，安得问灵怪。上逼青天高，俯临沧海大。鸡鸣见日出，常觌仙人旆。往来赤城中，逍遥白云外。莓苔异人间，瀑布当空界。福庭长自然，华顶旧称最。永此从之游，何当济所届。
家园卧疾，毕太祝曜见寻:伏枕旧游旷，笙簧劳梦思。平生重交结，迨此令人疑。冰室无暖气，炎云空赫曦。隙驹不暂驻，日听凉蝉悲。壮图哀未立，斑白恨吾衰。夫子自南楚，缅怀嵩汝期。顾予衡茅下，兼致禀物资。脱分趋庭礼，殷勤伐木诗。脱君车前鞅，设我园中葵。斗酒须寒兴，明朝难重持。
白云先生王迥见访:闲归日无事，云卧昼不起。有客款柴扉，自云巢居子。居闲好芝朮，采药来城市。家在鹿门山，常游涧泽水。手持白羽扇，脚步青芒履。闻道鹤书征，临流还洗耳。
田园作:弊庐隔尘喧，惟先养恬素。卜邻近三径，植果盈千树。粤余任推迁，三十犹未遇。书剑时将晚，丘园日已暮。晨兴自多怀，昼坐常寡悟。冲天羡鸿鹄，争食羞鸡鹜。望断金马门，劳歌采樵路。乡曲无知己，朝端乏亲故。谁能为扬雄，一荐甘泉赋。
早发渔浦潭:东旭早光芒，渚禽已惊聒。卧闻渔浦口，桡声暗相拨。日出气象分，始知江湖阔。美人常晏起，照影弄流沫。饮水畏惊猿，祭鱼时见獭。舟行自无闷，况值晴景豁。
和张丞相春朝对雪:迎气当春至，承恩喜雪来。润从河汉下，花逼艳阳开。不睹丰年瑞，焉知燮理才。撒盐如可拟，愿糁和羹梅。
九日龙沙作，寄刘大昚虚:龙沙豫章北，九日挂帆过。风俗因时见，湖山发兴多。客中谁送酒，棹里自成歌。歌竟乘流去，滔滔任夕波。
宿桐庐江，寄广陵旧游:山暝闻猿愁，沧江急夜流。风鸣两岸叶，月照一孤舟。建德非吾土，维扬忆旧游。还将两行泪，遥寄海西头。
南还舟中寄袁太祝:沿溯非便习，风波厌苦辛。忽闻迁谷鸟，来报五陵春。岭北回征帆，巴东问故人。桃源何处是，游子正迷津。
东陂遇雨，率尔贻谢南池:田家春事起，丁壮就东陂。殷殷雷声作，森森雨足垂。海虹晴始见，河柳润初移。予意在耕凿，因君问土宜。
行至汝坟寄卢征君:行乏憩予驾，依然见汝坟。洛川方罢雪，嵩嶂有残云。曳曳半空里，明明五色分。聊题一时兴，因寄卢征君。
九日怀襄阳:去国似如昨，倏然经杪秋。岘山不可见，风景令人愁。谁采篱下菊，应闲池上楼。宜城多美酒，归与葛强游。
早春润州送从弟还乡:兄弟游吴国，庭闱恋楚关。已多新岁感，更饯白眉还。归泛西江水，离筵北固山。乡园欲有赠，梅柳著先攀。
送元公之鄂渚，寻观主张骖鸾:桃花春水涨，之子忽乘流。岘首辞蛟浦，江中问鹤楼。赠君青竹杖，送尔白蘋洲。应是神仙子，相期汗漫游。
送席大:惜尔怀其宝，迷邦倦客游。江山历全楚，河洛越成周。道路疲千里，乡园老一丘。知君命不偶，同病亦同忧。
游江西留别富阳裴、刘二少府:西上游江西，临流恨解携。千山叠成嶂，万水泻为溪。石浅流难溯，藤长险易跻。谁怜问津者，岁晏此中迷。
同卢明府早秋宴张郎中海亭:侧听弦歌宰，文书游夏徒。故园欣赏竹，为邑幸来苏。华省曾联事，仙舟复与俱。欲知临泛久，荷露渐成珠。
与白明府游江:故人来自远，邑宰复初临。执手恨为别，同舟无异心。沿洄洲渚趣，演漾弦歌音。谁识躬耕者，年年梁甫吟。
游凤林寺西岭:共喜年华好，来游水石间。烟容开远树，春色满幽山。壶酒朋情洽，琴歌野兴闲。莫愁归路暝，招月伴人还。
陪独孤使君同与萧员外证登万山亭:万山青嶂曲，千骑使君游。神女鸣环佩，仙郎接献酬。遍观云梦野，自爱江城楼。何必东南守，空传沈隐侯。
临涣裴明府席遇张十一、房六:河县柳林边，河桥晚泊船。文叨才子会，官喜故人连。笑语同今夕，轻肥异往年。晨风理归棹，吴楚各依然。
游景空寺兰若:龙象经行处，山腰度石关。屡迷青嶂合，时爱绿萝闲。宴息花林下，高谈竹屿间。寥寥隔尘事，疑是入鸡山。
游精思观回，王白云在后:出谷未停午，到家日已曛。回瞻下山路，但见牛羊群。樵子暗相失，草虫寒不闻。衡门犹未掩，伫立望夫君。
与张折冲游耆闍寺:释子弥天秀，将军武库才。横行塞北尽，独步汉南来。贝叶传金口，山楼作赋开。因君振嘉藻，江楚气雄哉。
游精思，题观主山房:误入桃源里，初怜竹径深。方知仙子宅，未有世人寻。舞鹤过闲砌，飞猿啸密林。渐通玄妙理，深得坐忘心。
宿立公房:支遁初求道，深公笑买山。何如石岩趣，自入户庭间。苔涧春泉满，萝轩夜月闲。能令许玄度，吟卧不知还。
寻陈逸人故居:人事一朝尽，荒芜三径休。始闻漳浦卧，奄作岱宗游。池水犹含墨，风云已落秋。今宵泉壑里，何处觅藏舟。
李少府与杨九再来:弱岁早登龙，今来喜再逢。如何春月柳，犹忆岁寒松。烟火临寒食，笙歌达曙钟。喧喧斗鸡道，行乐羡朋从。
寻张五回夜园作:闻就庞公隐，移居近洞湖。兴来林是竹，归卧谷名愚。挂席樵风便，开轩琴月孤。岁寒何用赏，霜落故园芜。
途中遇晴:已失巴陵雨，犹逢蜀坂泥。天开斜景遍，山出晚云低。馀湿犹沾草，残流尚入溪。今宵有明月，乡思远凄凄。
归至郢中:远游经海峤，返棹归山阿。日夕见乔木，乡关在伐柯。愁随江路尽，喜入郢门多。左右看桑土，依然即匪他。
美人分香:艳色本倾城，分香更有情。髻鬟垂欲解，眉黛拂能轻。舞学平阳态，歌翻子夜声。春风狭斜道，含笑待逢迎。
登安阳城楼:县城南面汉江流，江涨开成南雍州。才子乘春来骋望，群公暇日坐销忧。楼台晚映青山郭，罗绮晴骄绿水洲。向夕波摇明月动，更疑神女弄珠游。
登万岁楼:万岁楼头望故乡，独令乡思更茫茫。天寒雁度堪垂泪，日落猿啼欲断肠。曲引古堤临冻浦，斜分远岸近枯杨。今朝偶见同袍友，却喜家书寄八行。
春情:青楼晓日珠帘映，红粉春妆宝镜催。已厌交欢怜枕席，相将游戏绕池台。坐时衣带萦纤草，行即裙裾扫落梅。更道明朝不当作，相期共斗管弦来。
陪张丞相登荆城楼，因寄蓟州张使君及浪泊戍主刘家:蓟门天北畔，铜柱日南端。出守声弥远，投荒法未宽。侧身聊倚望，携手莫同欢。白璧无瑕玷，青松有岁寒。府中丞相阁，江上使君滩。兴尽回舟去，方知行路难。
岘山送萧员外之荆州:岘山江岸曲，郢水郭门前。自古登临处，非今独黯然。亭楼明落照，井邑秀通川。涧竹生幽兴，林风入管弦。再飞鹏激水，一举鹤冲天。伫立三荆使，看君驷马旋。
卢明府九日岘山宴袁使君、张郎中、崔员外:宇宙谁开辟，江山此郁盘。登临今古用，风俗岁时观。地理荆州分，天涯楚塞宽。百城今刺史，华省旧郎官。共美重阳节，俱怀落帽欢。酒邀彭泽载，琴辍武城弹。献寿先浮菊，寻幽或藉兰。烟虹铺藻翰，松竹挂衣冠。叔子神如在，山公兴未阑。传闻骑马醉，还向习池看。
登龙兴寺阁:阁道乘空出，披轩远目开。逶迤见江势，客至屡缘回。兹郡何填委，遥山复几哉。苍苍皆草木，处处尽楼台。骤雨一阳散，行舟四海来。鸟归馀兴远，周览更裴回。
登总持寺浮图:半空跻宝塔，晴望尽京华。竹绕渭川遍，山连上苑斜。四门开帝宅，阡陌俯人家。累劫从初地，为童忆聚沙。一窥功德见，弥益道心加。坐觉诸天近，空香送落花。
与崔二十一游镜湖，寄包、贺二公:试览镜湖物，中流到底清。不知鲈鱼味，但识鸥鸟情。帆得樵风送，春逢谷雨晴。将探夏禹穴，稍背越王城。府掾有包子，文章推贺生。沧浪醉后唱，因此寄同声。
陪卢明府泛舟回作:百里行春返，清流逸兴多。鹢舟随雁泊，江火共星罗。已救田家旱，仍医俗化讹。文章推后辈，风雅激颓波。高岸迷陵谷，新声满棹歌。犹怜不才子，白首未登科。
同王九题就师山房:晚憩支公室，故人逢右军。轩窗避炎暑，翰墨动新文。竹蔽檐前日，雨随阶下云。周游清荫遍，吟卧夕阳曛。江静棹歌歇，溪深樵语闻。归途未忍去，携手恋清芬。
冬至后过吴、张二子檀溪别业:卜筑因自然，檀溪不更穿。园庐二友接，水竹数家连。直与南山对，非关选地偏。草堂时偃曝，兰枻日周旋。外事情都远，中流性所便。闲垂太公钓，兴发子猷船。余亦幽栖者，经过窃慕焉。梅花残腊月，柳色半春天。鸟泊随阳雁，鱼藏缩项鳊。停杯问山简，何似习池边。
韩大使东斋会岳上人、诸学士:郡守虚陈榻，林间召楚材。山川祈雨毕，云物喜晴开。抗礼尊缝掖，临流揖渡杯。徒攀朱仲李，谁荐和羹梅。翰墨缘情制，高深以意裁。沧洲趣不远，何必问蓬莱。
上巳日涧南园期王山人、陈七诸公不至:摇艇候明发，花源弄晚春。在山怀绮季，临汉忆荀陈。上巳期三月，浮杯兴十旬。坐歌空有待，行乐恨无邻。日晚兰亭北，烟开曲水滨。浴蚕逢姹女，采艾值幽人。石壁堪题序，沙场好解绅。群公望不至，虚掷此芳晨。
西山寻辛谔:漾舟寻水便，因访故人居。落日清川里，谁言独羡鱼。石潭窥洞彻，沙岸历纡徐。竹屿见垂钓，茅斋闻读书。款言忘景夕，清兴属凉初。回也一瓢饮，贤哉常晏如。
醉后赠马四:四海重然诺，吾尝闻白眉。秦城游侠客，相得半酣时。
送朱大入秦:游人武陵去，宝剑直千金。分手脱相赠，平生一片心。
同储十二洛阳道中作:珠弹繁华子，金羁游侠人。酒酣白日暮，走马入红尘。
凉州词:浑成紫檀金屑文，作得琵琶声入云。胡地迢迢三万里，那堪马上送明君。异方之乐令人悲，羌笛胡笳不用吹。坐看今夜关山月，思杀边城游侠儿。
古风:大雅久不作，吾衰竟谁陈。王风委蔓草，战国多荆榛。龙虎相啖食，兵戈逮狂秦。正声何微茫，哀怨起骚人。扬马激颓波，开流荡无垠。废兴虽万变，宪章亦已沦。自从建安来，绮丽不足珍。圣代复元古，垂衣贵清真。群才属休明，乘运共跃鳞。文质相炳焕，众星罗秋旻。我志在删述，垂辉映千春。希圣如有立，绝笔于获麟。蟾蜍薄太清，蚀此瑶台月。圆光亏中天，金魄遂沦没。螮蝀入紫微，大明夷朝晖。浮云隔两曜，万象昏阴霏。萧萧长门宫，昔是今已非。桂蠹花不实，天霜下严威。沈叹终永夕，感我涕沾衣。秦皇扫六合，虎视何雄哉。飞剑决浮云，诸侯尽西来。明断自天启，大略驾群才。收兵铸金人，函谷正东开。铭功会稽岭，骋望琅琊台。刑徒七十万，起土骊山隈。尚采不死药，茫然使心哀。连弩射海鱼，长鲸正崔嵬。额鼻象五岳，扬波喷云雷。鬐鬣蔽青天，何由睹蓬莱。徐巿载秦女，楼船几时回。但见三泉下，金棺葬寒灰。凤飞九千仞，五章备彩珍。衔书且虚归，空入周与秦。横绝历四海，所居未得邻。吾营紫河车，千载落风尘。药物秘海岳，采铅青溪滨。时登大楼山，举手望仙真。羽驾灭去影，飙车绝回轮。尚恐丹液迟，志愿不及申。徒霜镜中发，羞彼鹤上人。桃李何处开，此花非我春。唯应清都境，长与韩众亲。太白何苍苍，星辰上森列。去天三百里，邈尔与世绝。中有绿发翁，披云卧松雪。不笑亦不语，冥栖在岩穴。我来逢真人，长跪问宝诀。粲然启玉齿，授以炼药说。铭骨传其语，竦身已电灭。仰望不可及，苍然五情热。吾将营丹砂，永与世人别。代马不思越，越禽不恋燕。情性有所习，土风固其然。昔别雁门关，今戍龙庭前。惊沙乱海日，飞雪迷胡天。虮虱生虎鹖，心魂逐旌旃。苦战功不赏，忠诚难可宣。谁怜李飞将，白首没三边。五鹤西北来，飞飞凌太清。仙人绿云上，自道安期名。两两白玉童，双吹紫鸾笙。去影忽不见，回风送天声。我欲一问之，飘然若流星。愿餐金光草，寿与天齐倾。咸阳二三月，宫柳黄金枝。绿帻谁家子，卖珠轻薄儿。日暮醉酒归，白马骄且驰。意气人所仰，冶游方及时。子云不晓事，晚献长杨辞。赋达身已老，草玄鬓若丝。投阁良可叹，但为此辈嗤。庄周梦胡蝶，胡蝶为庄周。一体更变易，万事良悠悠。乃知蓬莱水，复作清浅流。青门种瓜人，旧日东陵侯。富贵故如此，营营何所求。齐有倜傥生，鲁连特高妙。明月出海底，一朝开光曜。却秦振英声，后世仰末照。意轻千金赠，顾向平原笑。吾亦澹荡人，拂衣可同调。黄河走东溟，白日落西海。逝川与流光，飘忽不相待。春容舍我去，秋发已衰改。人生非寒松，年貌岂长在。吾当乘云螭，吸景驻光彩。松柏本孤直，难为桃李颜。昭昭严子陵，垂钓沧波间。身将客星隐，心与浮云闲。长揖万乘君，还归富春山。清风洒六合，邈然不可攀。使我长叹息，冥栖岩石间。君平既弃世，世亦弃君平。观变穷太易，探元化群生。寂寞缀道论，空帘闭幽情。驺虞不虚来，鸑鷟有时鸣。安知天汉上，白日悬高名。海客去已久，谁人测沉冥。胡关饶风沙，萧索竟终古。木落秋草黄，登高望戎虏。荒城空大漠，边邑无遗堵。白骨横千霜，嵯峨蔽榛莽。借问谁凌虐，天骄毒威武。赫怒我圣皇，劳师事鼙鼓。阳和变杀气，发卒骚中土。三十六万人，哀哀泪如雨。且悲就行役，安得营农圃。不见征戍儿，岂知关山苦。李牧今不在，边人饲豺虎。燕昭延郭隗，遂筑黄金台。剧辛方赵至，邹衍复齐来。奈何青云士，弃我如尘埃。珠玉买歌笑，糟糠养贤才。方知黄鹤举，千里独裴回。宝剑双蛟龙，雪花照芙蓉。精光射天地，雷腾不可冲。一去别金匣，飞沉失相从。风胡灭已久，所以潜其锋。吴水深万丈，楚山邈千重。雌雄终不隔，神物会当逢。金华牧羊儿，乃是紫烟客。我愿从之游，未去发已白。不知繁华子，扰扰何所迫。昆山采琼蕊，可以炼精魄。天津三月时，千门桃与李。朝为断肠花，暮逐东流水。前水复后水，古今相续流。新人非旧人，年年桥上游。鸡鸣海色动，谒帝罗公侯。月落西上阳，馀辉半城楼。衣冠照云日，朝下散皇州。鞍马如飞龙，黄金络马头。行人皆辟易，志气横嵩丘。入门上高堂，列鼎错珍羞。香风引赵舞，清管随齐讴。七十紫鸳鸯，双双戏庭幽。行乐争昼夜，自言度千秋。功成身不退，自古多愆尤。黄犬空叹息，绿珠成衅仇。何如鸱夷子，散发棹扁舟。西岳莲花山，迢迢见明星。素手把芙蓉，虚步蹑太清。霓裳曳广带，飘拂升天行。邀我登云台，高揖卫叔卿。恍恍与之去，驾鸿凌紫冥。俯视洛阳川，茫茫走胡兵。流血涂野草，豺狼尽冠缨。昔我游齐都，登华不注峰。兹山何峻秀，绿翠如芙蓉。萧飒古仙人，了知是赤松。借予一白鹿，自挟两青龙。含笑凌倒景，欣然愿相从。泣与亲友别，欲语再三咽。勖君青松心，努力保霜雪。世路多险艰，白日欺红颜。分手各千里，去去何时还。在世复几时，倏如飘风度。空闻紫金经，白首愁相误。抚己忽自笑，沉吟为谁故。名利徒煎熬，安得闲余步。终留赤玉舄，东上蓬莱路。秦帝如我求，苍苍但烟雾。郢客吟白雪，遗响飞青天。徒劳歌此曲，举世谁为传。试为巴人唱，和者乃数千。吞声何足道，叹息空凄然。秦水别陇首，幽咽多悲声。胡马顾朔雪，躞蹀长嘶鸣。感物动我心，缅然含归情。昔视秋蛾飞，今见春蚕生。袅袅桑柘叶，萋萋柳垂荣。急节谢流水，羁心摇悬旌。挥涕且复去，恻怆何时平。秋露白如玉，团团下庭绿。我行忽见之，寒早悲岁促。人生鸟过目，胡乃自结束。景公一何愚，牛山泪相续。物苦不知足，得陇又望蜀。人心若波澜，世路有屈曲。三万六千日，夜夜当秉烛。大车扬飞尘，亭午暗阡陌。中贵多黄金，连云开甲宅。路逢斗鸡者，冠盖何辉赫。鼻息干虹蜺，行人皆怵惕。世无洗耳翁，谁知尧与跖。世道日交丧，浇风散淳源。不采芳桂枝，反栖恶木根。所以桃李树，吐花竟不言。大运有兴没，群动争飞奔。归来广成子，去入无穷门。碧荷生幽泉，朝日艳且鲜。秋花冒绿水，密叶罗青烟。秀色空绝世，馨香竟谁传。坐看飞霜满，凋此红芳年。结根未得所，愿托华池边。燕赵有秀色，绮楼青云端。眉目艳皎月，一笑倾城欢。常恐碧草晚，坐泣秋风寒。纤手怨玉琴，清晨起长叹。焉得偶君子，共乘双飞鸾。容颜若飞电，时景如飘风。草绿霜已白，日西月复东。华鬓不耐秋，飒然成衰蓬。古来贤圣人，一一谁成功。君子变猿鹤，小人为沙虫。不及广成子，乘云驾轻鸿。三季分战国，七雄成乱麻。王风何怨怒，世道终纷拏。至人洞玄象，高举凌紫霞。仲尼欲浮海，吾祖之流沙。圣贤共沦没，临歧胡咄嗟。玄风变太古，道丧无时还。扰扰季叶人，鸡鸣趋四关。但识金马门，谁知蓬莱山。白首死罗绮，笑歌无时闲。绿酒哂丹液，青娥凋素颜。风尘凋素颜，大儒挥金椎，琢之诗礼间。苍苍三株树，冥目焉能攀。郑客西入关，行行未能已。白马华山君，相逢平原里。璧遗镐池君，明年祖龙死。秦人相谓曰，吾属可去矣。一往桃花源，千春隔流水。蓐收肃金气，西陆弦海月。秋蝉号阶轩，感物忧不歇。良辰竟何许，大运有沦忽。天寒悲风生，夜久众星没。恻恻不忍言，哀歌逮明发。北溟有巨鱼，身长数千里。仰喷三山雪，横吞百川水。凭陵随海运，燀赫因风起。吾观摩天飞，九万方未已。羽檄如流星，虎符合专城。喧呼救边急，群鸟皆夜鸣。白日曜紫微，三公运权衡。天地皆得一，澹然四海清。借问此何为，答言楚征兵。渡泸及五月，将赴云南征。怯卒非战士，炎方难远行。长号别严亲，日月惨光晶。泣尽继以血，心摧两无声。困兽当猛虎，穷鱼饵奔鲸。千去不一回，投躯岂全生。如何舞干戚，一使有苗平。丑女来效颦，还家惊四邻。寿陵失本步，笑杀邯郸人。一曲斐然子，雕虫丧天真。棘刺造沐猴，三年费精神。功成无所用，楚楚且华身。大雅思文王，颂声久崩沦。安得郢中质，一挥成斧斤。抱玉入楚国，见疑古所闻。良宝终见弃，徒劳三献君。直木忌先伐，芳兰哀自焚。盈满天所损，沉冥道为群。东海沉碧水，西关乘紫云。鲁连及柱史，可以蹑清芬。燕臣昔恸哭，五月飞秋霜。庶女号苍天，震风击齐堂。精诚有所感，造化为悲伤。而我竟何辜，远身金殿傍。浮云蔽紫闼，白日难回光。群沙秽明珠，众草凌孤芳。古来共叹息，流泪空沾裳。孤兰生幽园，众草共芜没。虽照阳春晖，复悲高秋月。飞霜早淅沥，绿艳恐休歇。若无清风吹，香气为谁发。登高望四海，天地何漫漫。霜被群物秋，风飘大荒寒。荣华东流水，万事皆波澜。白日掩徂辉，浮云无定端。梧桐巢燕雀，枳棘栖鸳鸾。且复归去来，剑歌行路难。凤饥不啄粟，所食唯琅玕。焉能与群鸡，刺蹙争一餐。朝鸣昆丘树，夕饮砥柱湍。归飞海路远，独宿天霜寒。幸遇王子晋，结交青云端。怀恩未得报，感别空长叹。朝弄紫沂海，夕披丹霞裳。挥手折若木，拂此西日光。云卧游八极，玉颜已千霜。飘飘入无倪，稽首祈上皇。呼我游太素，玉杯赐琼浆。一餐历万岁，何用还故乡。永随长风去，天外恣飘扬。摇裔双白鸥，鸣飞沧江流。宜与海人狎，岂伊云鹤俦。寄形宿沙月，沿芳戏春洲。吾亦洗心者，忘机从尔游。周穆八荒意，汉皇万乘尊。淫乐心不极，雄豪安足论。西海宴王母，北宫邀上元。瑶水闻遗歌，玉怀竟空言。灵迹成蔓草，徒悲千载魂。绿萝纷葳蕤，缭绕松柏枝。草木有所托，岁寒尚不移。奈何夭桃色，坐叹葑菲诗。玉颜艳红彩，云发非素丝。君子恩已毕，贱妾将何为。八荒驰惊飙，万物尽凋落。浮云蔽颓阳，洪波振大壑。龙凤脱罔罟，飘摇将安托。去去乘白驹，空山咏场藿。一百四十年，国容何赫然。隐隐五凤楼，峨峨横三川。王侯象星月，宾客如云烟。斗鸡金宫里，蹴踘瑶台边。举动摇白日，指挥回青天。当途何翕忽，失路长弃捐。独有扬执戟，闭关草太玄。桃花开东园，含笑夸白日。偶蒙东风荣，生此艳阳质。岂无佳人色，但恐花不实。宛转龙火飞，零落早相失。讵知南山松，独立自萧瑟。秦皇按宝剑，赫怒震威神。逐日巡海右，驱石驾沧津。征卒空九宇，作桥伤万人。但求蓬岛药，岂思农鳸春。力尽功不赡，千载为悲辛。美人出南国，灼灼芙蓉姿。皓齿终不发，芳心空自持。由来紫宫女，共妒青蛾眉。归去潇湘沚，沉吟何足悲。宋国梧台东，野人得燕石。夸作天下珍，却哂赵王璧。赵璧无缁磷，燕石非贞真。流俗多错误，岂知玉与珉。殷后乱天纪，楚怀亦已昏。夷羊满中野，菉葹盈高门。比干谏而死，屈平窜湘源。虎口何婉娈，女媭空婵媛。彭咸久沦没，此意与谁论。青春流惊湍，朱明骤回薄。不忍看秋蓬，飘扬竟何托。光风灭兰蕙，白露洒葵藿。美人不我期，草木日零落。战国何纷纷，兵戈乱浮云。赵倚两虎斗，晋为六卿分。奸臣欲窃位，树党自相群。果然田成子，一旦杀齐君。倚剑登高台，悠悠送春目。苍榛蔽层丘，琼草隐深谷。凤鸟鸣西海，欲集无珍木。鸒斯得所居，蒿下盈万族。晋风日已颓，穷途方恸哭。齐瑟弹东吟，秦弦弄西音。慷慨动颜魄，使人成荒淫。彼美佞邪子，婉娈来相寻。一笑双白璧，再歌千黄金。珍色不贵道，讵惜飞光沉。安识紫霞客，瑶台鸣素琴。越客采明珠，提携出南隅。清辉照海月，美价倾皇都。献君君按剑，怀宝空长吁。鱼目复相哂，寸心增烦纡。羽族禀万化，小大各有依。周周亦何辜，六翮掩不挥。愿衔众禽翼，一向黄河飞。飞者莫我顾，叹息将安归。我到巫山渚，寻古登阳台。天空彩云灭，地远清风来。神女去已久，襄王安在哉。荒淫竟沦替，樵牧徒悲哀。恻恻泣路歧，哀哀悲素丝。路歧有南北，素丝易变移。万事固如此，人生无定期。田窦相倾夺，宾客互盈亏。世途多翻覆，交道方嶮巇。斗酒强然诺，寸心终自疑。张陈竟火灭，萧朱亦星离。众鸟集荣柯，穷鱼守枯池。嗟嗟失权客，勤问何所规。
蜀道难:噫吁戏！危乎高哉，蜀道之难，难于上青天。蚕丛及鱼凫，开国何茫然。尔来四万八千岁，不与秦塞通人烟。西当太白有鸟道，可以横绝峨眉颠。地崩山摧壮士死，然后天梯石栈相钩连。上有六龙回日之高标，下有冲波逆折之回川。黄鹤之飞尚不得过，猿猱欲度愁攀援。青泥何盘盘，百步九折萦岩峦。扪参历井仰胁息，以手抚膺坐长叹。问君西游何时还，畏途巉岩不可攀。但见悲鸟号古木，雄飞雄从绕林间。又闻子规啼夜月，愁空山。蜀道之难难于上青天，使人听此凋朱颜。连峰去天不盈尺，枯松倒挂倚绝壁。飞湍瀑流争喧豗，砯崖转石万壑雷。其险也如此，嗟尔远道之人胡为乎来哉。剑阁峥嵘而崔嵬，一夫当关，万夫莫开。所守或匪亲，化为狼与豺。朝避猛虎，夕避长蛇。磨牙吮血，杀人如麻。锦城虽云乐，不如早还家。蜀道之难难于上青天，侧身西望长咨嗟。
梁甫吟:长啸梁甫吟，何时见阳春。君不见朝歌屠叟辞棘津，八十西来钓渭滨。宁羞白发照清水，逢时吐气思经纶。广张三千六百钓，风期暗与文王亲。大贤虎变愚不测，当年颇似寻常人。君不见高阳酒徒起草中，长揖山东隆准公。入门不拜骋雄辩，两女辍洗来趋风。东下齐城七十二，指挥楚汉如旋蓬。狂客落魄尚如此，何况壮士当群雄。我欲攀龙见明主，雷公砰訇震天鼓。帝傍投壶多玉女，三时大笑开电光。倏烁晦冥起风雨，阊阖九门不可通。以额扣关阍者怒，白日不照吾精诚，杞国无事忧天倾。猰貐磨牙竞人肉，驺虞不折生草茎。手接飞猱搏雕虎，侧足焦原未言苦。智者可卷愚者豪，世人见我轻鸿毛。力排南山三壮士，齐相杀之费二桃。吴楚弄兵无剧孟，亚夫咍尔为徒劳。梁甫吟，梁甫吟，声正悲。张公两龙剑，神物合有时。风云感会起屠钓，大人山兒屼当安之。
将进酒:君不见黄河之水天上来，奔流到海不复回。君不见高堂明镜悲白发，朝如青丝暮成雪。人生得意须尽欢，莫使金樽空对月。天生我材必有用，千金散尽还复来。烹羊宰牛且为乐，会须一饮三百杯。岑夫子，丹丘生，将进酒，君莫停。与君歌一曲，请君为我侧耳听。钟鼓馔玉不足贵，但愿长醉不愿醒。古来圣贤皆寂寞，惟有饮者留其名。陈王昔时宴平乐，斗酒十千恣欢谑。主人何为言少钱，径须沽取对君酌。五花马，千金裘，呼儿将出换美酒，与尔同销万古愁。
行行游且猎篇:边城儿，生年不读一字书，但将游猎夸轻趫。胡马秋肥宜白草，骑来蹑影何矜骄。金鞭拂雪挥鸣鞘，半酣呼鹰出远郊。弓弯满月不虚发，双鶬迸落连飞髇。海边观者皆辟易，猛气英风振沙碛。儒生不及游侠人，白首下帷复何益。
飞龙引二首:黄帝铸鼎于荆山，炼丹砂。丹砂成黄金，骑龙飞上太清家。云愁海思令人嗟，宫中彩女颜如花。飘然挥手凌紫霞，从风纵体登鸾车。登鸾车，侍轩辕，遨游青天中，其乐不可言。鼎湖流水清且闲，轩辕去时有弓剑，古人传道留其间。后宫婵娟多花颜，乘鸾飞烟亦不还，骑龙攀天造天关。造天关，闻天语，长云河车载玉女。载玉女，过紫皇，紫皇乃赐白兔所捣之药方，后天而老凋三光。下视瑶池见王母，蛾眉萧飒如秋霜。
天马歌:天马来出月支窟，背为虎文龙翼骨。嘶青云，振绿发，兰筋权奇走灭没。腾昆仑，历西极，四足无一蹶。鸡鸣刷燕晡秣越，神行电迈蹑慌惚。天马呼，飞龙趋，目明长庚臆双凫。尾如流星首渴乌，口喷红光汗沟朱。曾陪时龙蹑天衢，羁金络月照皇都。逸气棱棱凌九区，白璧如山谁敢沽。回头笑紫燕，但觉尔辈愚。天马奔，恋君轩，駷跃惊矫浮云翻。万里足踯躅，遥瞻阊阖门。不逢寒风子，谁采逸景孙。白云在青天，丘陵远崔嵬。盐车上峻坂，倒行逆施畏日晚。伯乐翦拂中道遗，少尽其力老弃之。愿逢田子方，恻然为我悲。虽有玉山禾，不能疗苦饥。严霜五月凋桂枝，伏枥衔冤摧两眉。请君赎献穆天子，犹堪弄影舞瑶池。
行路难三首:金樽清酒斗十千，玉盘珍羞直万钱。停杯投箸不能食，拔剑四顾心茫然。欲渡黄河冰塞川，将登太行雪满山。闲来垂钓碧溪上，忽复乘舟梦日边。行路难，行路难，多歧路，今安在。长风破浪会有时，直挂云帆济沧海。大道如青天，我独不得出。羞逐长安社中儿，赤鸡白狗赌梨栗。弹剑作歌奏苦声，曳裾王门不称情。淮阴市井笑韩信，汉朝公卿忌贾生。君不见昔时燕家重郭隗，拥篲折节无嫌猜。剧辛乐毅感恩分，输肝剖胆效英才。昭王白骨萦烂草，谁人更扫黄金台。行路难，归去来。有耳莫洗颍川水，有口莫食首阳蕨。含光混世贵无名，何用孤高比云月。吾观自古贤达人，功成不退皆殒身。子胥既弃吴江上，屈原终投湘水滨。陆机雄才岂自保，李斯税驾苦不早。华亭鹤唳讵可闻，上蔡苍鹰何足道。君不见吴中张翰称达生，秋风忽忆江东行。且乐生前一杯酒，何须身后千载名。
春日行:深宫高楼入紫清，金作蛟龙盘绣楹。佳人当窗弄白日，弦将手语弹鸣筝。春风吹落君王耳，此曲乃是升天行。因出天池泛蓬瀛，楼船蹙沓波浪惊。三千双蛾献歌笑，挝钟考鼓宫殿倾，万姓聚舞歌太平。我无为，人自宁。三十六帝欲相迎，仙人飘翩下云輧。帝不去，留镐京。安能为轩辕，独往入窅冥。小臣拜献南山寿，陛下万古垂鸿名。
前有一樽酒行二首:春风东来忽相过，金樽渌酒生微波。落花纷纷稍觉多，美人欲醉朱颜酡。青轩桃李能几何，流光欺人忽蹉跎。君起舞，日西夕。当年意气不肯平，白发如丝叹何益。琴奏龙门之绿桐，玉壶美酒清若空。催弦拂柱与君饮，看朱成碧颜始红。胡姬貌如花，当垆笑春风。笑春风，舞罗衣，君今不醉将安归。
野田黄雀行:游莫逐炎洲翠，栖莫近吴宫燕。吴宫火起焚巢窠，炎洲逐翠遭网罗。萧条两翅蓬蒿下，纵有鹰鹯奈若何。
上云乐:金天之西，白日所没。康老胡雏，生彼月窟。巉岩容仪，戍削风骨。碧玉炅炅双目瞳，黄金拳拳两鬓红。华盖垂下睫，嵩岳临上唇。不睹诡谲貌，岂知造化神。大道是文康之严父，元气乃文康之老亲。抚顶弄盘古，推车转天轮。云见日月初生时，铸冶火精与水银。阳乌未出谷，顾兔半藏身。女娲戏黄土，团作愚下人。散在六合间，濛濛若沙尘。生死了不尽，谁明此胡是仙真。西海栽若木，东溟植扶桑。别来几多时，枝叶万里长。中国有七圣，半路颓洪荒。陛下应运起，龙飞入咸阳。赤眉立盆子，白水兴汉光。叱咤四海动，洪涛为簸扬。举足蹋紫微，天关自开张。老胡感至德，东来进仙倡。五色师子，九苞凤凰。是老胡鸡犬，鸣舞飞帝乡。淋漓飒沓，进退成行。能胡歌，献汉酒。跪双膝，立两肘。散花指天举素手。拜龙颜，献圣寿。北斗戾，南山摧。天子九九八十一万岁，长倾万岁杯。
北风行:烛龙栖寒门，光曜犹旦开。日月照之何不及此，唯有北风号怒天上来。燕山雪花大如席，片片吹落轩辕台。幽州思妇十二月，停歌罢笑双蛾摧。倚门望行人，念君长城苦寒良可哀。别时提剑救边去，遗此虎纹金鞞靫。中有一双白羽箭，蜘蛛结网生尘埃。箭空在，人今战死不复回。不忍见此物，焚之已成灰。黄河捧土尚可塞，北风雨雪恨难裁。
鞠歌行:玉不自言如桃李，鱼目笑之卞和耻。楚国青蝇何太多，连城白璧遭谗毁。荆山长号泣血人，忠臣死为刖足鬼。听曲知甯戚，夷吾因小妻。秦穆五羊皮，买死百里奚。洗拂青云上，当时贱如泥。朝歌鼓刀叟，虎变磻溪中。一举钓六合，遂荒营丘东。平生渭水曲，谁识此老翁。奈何今之人，双目送飞鸿。
白头吟:锦水东北流，波荡双鸳鸯。雄巢汉宫树，雌弄秦草芳。宁同万死碎绮翼，不忍云间两分张。此时阿娇正娇妒，独坐长门愁日暮。但愿君恩顾妾深，岂惜黄金买词赋。相如作赋得黄金，丈夫好新多异心。一朝将聘茂陵女，文君因赠白头吟。东流不作西归水，落花辞条羞故林。兔丝固无情，随风任倾倒。谁使女萝枝，而来强萦抱。两草犹一心，人心不如草。莫卷龙须席，从他生网丝。且留琥珀枕，或有梦来时。覆水再收岂满杯，弃妾已去难重回。古来得意不相负，只今惟见青陵台。
采莲曲:若耶溪傍采莲女，笑隔荷花共人语。日照新妆水底明，风飘香袂空中举。岸上谁家游冶郎，三三五五映垂杨。紫骝嘶入落花去，见此踟蹰空断肠。
结客少年场行:紫燕黄金瞳，啾啾摇绿騣。平明相驰逐，结客洛门东。少年学剑术，凌轹白猿公。珠袍曳锦带，匕首插吴鸿。由来万夫勇，挟此生雄风。托交从剧孟，买醉入新丰。笑尽一杯酒，杀人都市中。羞道易水寒，从令日贯虹。燕丹事不立，虚没秦帝宫。舞阳死灰人，安可与成功。
白纻辞三首:扬清歌，发皓齿，北方佳人东邻子。且吟白纻停绿水，长袖拂面为君起。寒云夜卷霜海空，胡风吹天飘塞鸿。玉颜满堂乐未终，馆娃日落歌吹濛。月寒江清夜沉沉，美人一笑千黄金。垂罗舞縠扬哀音，郢中白雪且莫吟，子夜吴歌动君心。动君心，冀君赏。愿作天池双鸳鸯，一朝飞去青云上。吴刀剪彩缝舞衣，明妆丽服夺春晖。扬眉转袖若雪飞，倾城独立世所稀。激楚结风醉忘归，高堂月落烛已微，玉钗挂缨君莫违。
幽州胡马客歌:幽州胡马客，绿眼虎皮冠。笑拂两只箭，万人不可干。弯弓若转月，白雁落云端。双双掉鞭行，游猎向楼兰。出门不顾后，报国死何难。天骄五单于，狼戾好凶残。牛马散北海，割鲜若虎餐。虽居燕支山，不道朔雪寒。妇女马上笑，颜如赪玉盘。翻飞射鸟兽，花月醉雕鞍。旄头四光芒，争战若蜂攒。白刃洒赤血，流沙为之丹。名将古谁是，疲兵良可叹。何时天狼灭，父子得闲安。
门有车马客行:门有车马宾，金鞍曜朱轮。谓从丹霄落，乃是故乡亲。呼儿扫中堂，坐客论悲辛。对酒两不饮，停觞泪盈巾。叹我万里游，飘飘三十春。空谈帝王略，紫绶不挂身。雄剑藏玉匣，阴符生素尘。廓落无所合，流离湘水滨。借问宗党间，多为泉下人。生苦百战役，死托万鬼邻。北风扬胡沙，埋翳周与秦。大运且如此，苍穹宁匪仁。恻怆竟何道，存亡任大钧。
白马篇:龙马花雪毛，金鞍五陵豪。秋霜切玉剑，落日明珠袍。斗鸡事万乘，轩盖一何高。弓摧南山虎，手接太行猱。酒后竞风采，三杯弄宝刀。杀人如剪草，剧孟同游遨。发愤去函谷，从军向临洮。叱咤万战场，匈奴尽奔逃。归来使酒气，未肯拜萧曹。羞入原宪室，荒淫隐蓬蒿。
来日大难:来日一身，携粮负薪。道长食尽，苦口焦唇。今日醉饱，乐过千春。仙人相存，诱我远学。海凌三山，陆憩五岳。乘龙天飞，目瞻两角。授以仙药，金丹满握。蟪蛄蒙恩，深愧短促。思填东海，强衔一木。道重天地，轩师广成。蝉翼九五，以求长生。下士大笑，如苍蝇声。
襄阳曲四首:襄阳行乐处，歌舞白铜鞮。江城回渌水，花月使人迷。山公醉酒时，酩酊高阳下。头上白接四離，倒著还骑马。岘山临汉江，水绿沙如雪。上有堕泪碑，青苔久磨灭。且醉习家池，莫看堕泪碑。山公欲上马，笑杀襄阳儿。
宫中行乐词八首:小小生金屋，盈盈在紫微。山花插宝髻，石竹绣罗衣。每出深宫里，常随步辇归。只愁歌舞散，化作彩云飞。柳色黄金嫩，梨花白雪香。玉楼巢翡翠，金殿锁鸳鸯。选妓随雕辇，征歌出洞房。宫中谁第一，飞燕在昭阳。卢橘为秦树，蒲萄出汉宫。烟花宜落日，丝管醉春风。笛奏龙吟水，箫鸣凤下空。君王多乐事，还与万方同。玉树春归日，金宫乐事多。后庭朝未入，轻辇夜相过。笑出花间语，娇来竹下歌。莫教明月去，留著醉嫦娥。绣户香风暖，纱窗曙色新。宫花争笑日，池草暗生春。绿树闻歌鸟，青楼见舞人。昭阳桃李月，罗绮自相亲。今日明光里，还须结伴游。春风开紫殿，天乐下朱楼。艳舞全知巧，娇歌半欲羞。更怜花月夜，宫女笑藏钩。寒雪梅中尽，春风柳上归。宫莺娇欲醉，檐燕语还飞。迟日明歌席，新花艳舞衣。晚来移彩仗，行乐泥光辉。水绿南薰殿，花红北阙楼。莺歌闻太液，凤吹绕瀛洲。素女鸣珠佩，天人弄彩球。今朝风日好，宜入未央游。
清平调词三首:云想衣裳花相容，春风拂槛露华浓。若非群玉山头见，会向瑶台月下逢。一枝秾艳露凝香，云雨巫山枉断肠。借问汉宫谁得似，可怜飞燕倚新妆。名花倾国两相欢，长得君王带笑看。解释春风无限恨，沉香亭北倚阑干。
东武吟:好古笑流俗，素闻贤达风。方希佐明主，长揖辞成功。白日在高天，回光烛微躬。恭承凤凰诏，欻起云萝中。清切紫霄迥，优游丹禁通。君王赐颜色，声价凌烟虹。乘舆拥翠盖，扈从金城东。宝马丽绝景，锦衣入新丰。依岩望松雪，对酒鸣丝桐。因学扬子云，献赋甘泉宫。天书美片善，清芬播无穷。归来入咸阳，谈笑皆王公。一朝去金马，飘落成飞蓬。宾客日疏散，玉樽亦已空。才力犹可倚，不惭世上雄。闲作东武吟，曲尽情未终。书此谢知己，吾寻黄绮翁。
短歌行:白日何短短，百年苦易满。苍穹浩茫茫，万劫太极长。麻姑垂两鬓，一半已成霜。天公见玉女，大笑亿千场。吾欲揽六龙，回车挂扶桑。北斗酌美酒，劝龙各一觞。富贵非所愿，与人驻颜光。
陌上桑:美女渭桥东，春还事蚕作。五马如飞龙，青丝结金络。不知谁家子，调笑来相谑。妾本秦罗敷，玉颜艳名都。绿条映素手，采桑向城隅。使君且不顾，况复论秋胡。寒螀爱碧草，鸣凤栖青梧。托心自有处，但怪傍人愚。徒令白日暮，高驾空踟蹰。
君马黄:君马黄，我马白。马色虽不同，人心本无隔。共作游冶盘，双行洛阳陌。长剑既照曜，高冠何赩赫。各有千金裘，俱为五侯客。猛虎落陷阱，壮夫时屈厄。相知在急难，独好亦何益。
少年行二首:击筑饮美酒，剑歌易水湄。经过燕太子，结托并州儿。少年负壮气，奋烈自有时。因击鲁勾践，争博勿相欺。五陵年少金市东，银鞍白马度春风。落花踏尽游何处，笑入胡姬酒肆中。
襄阳歌:落日欲没岘山西，倒著接篱花下迷。襄阳小儿齐拍手，拦街争唱白铜鞮。傍人借问笑何事，笑杀山翁醉似泥。鸬鹚杓，鹦鹉杯。百年三万六千日，一日须倾三百杯。遥看汉水鸭头绿，恰似葡萄初酦醅。此江若变作春酒，垒麹便筑糟丘台。千金骏马换小妾，笑坐雕鞍歌落梅。车傍侧挂一壶酒，凤笙龙管行相催。咸阳市中叹黄犬，何如月下倾金罍。君不见晋朝羊公一片石，龟头剥落生莓苔。泪亦不能为之堕，心亦不能为之哀。清风朗月不用一钱买，玉山自倒非人推。舒州杓，力士铛，李白与尔同死生。襄王云雨今安在，江水东流猿夜声。
南都行:南都信佳丽，武阙横西关。白水真人居，万商罗鄽闤。高楼对紫陌，甲第连青山。此地多英豪，邈然不可攀。陶朱与五羖，名播天壤间。丽华秀玉色，汉女娇朱颜。清歌遏流云，艳舞有馀闲。遨游盛宛洛，冠盖随风还。走马红阳城，呼鹰白河湾。谁识卧龙客，长吟愁鬓斑。
江上吟:木兰之枻沙棠舟，玉箫金管坐两头。美酒尊中置千斛，载妓随波任去留。仙人有待乘黄鹤，海客无心随白鸥。屈平词赋悬日月，楚王台榭空山丘。兴酣落笔摇五岳，诗成笑傲凌沧洲。功名富贵若长在，汉水亦应西北流。
玉壶吟:烈士击玉壶，壮心惜暮年。三杯拂剑舞秋月，忽然高咏涕泗涟。凤凰初下紫泥诏，谒帝称觞登御筵。揄扬九重万乘主，谑浪赤墀青琐贤。朝天数换飞龙马，敕赐珊瑚白玉鞭。世人不识东方朔，大隐金门是谪仙。西施宜笑复宜颦，丑女效之徒累身。君王虽爱蛾眉好，无奈宫中妒杀人。
元丹丘歌:元丹丘，爱神仙。朝饮颍川之清流，暮还嵩岑之紫烟，三十六峰长周旋。长周旋，蹑星虹，身骑飞龙耳生风，横河跨海与天通，我知尔游心无穷。
扶风豪士歌:洛阳三月飞胡沙，洛阳城中人怨嗟。天津流水波赤血，白骨相撑如乱麻。我亦东奔向吴国，浮云四塞道路赊。东方日出啼早鸦，城门人开扫落花。梧桐杨柳拂金井，来醉扶风豪士家。扶风豪士天下奇，意气相倾山可移。作人不倚将军势，饮酒岂顾尚书期。雕盘绮食会众客，吴歌赵舞香风吹。原尝春陵六国时，开心写意君所知。堂中各有三千士，明日报恩知是谁。抚长剑，一扬眉，清水白石何离离。脱吾帽，向君笑。饮君酒，为君吟。张良未逐赤松去，桥边黄石知我心。
同族弟金城尉叔卿烛照山水壁画歌:高堂粉壁图蓬瀛，烛前一见沧洲清。洪波汹涌山峥嵘，皎若丹丘隔海望赤城。光中乍喜岚气灭，谓逢山阴晴后雪。回溪碧流寂无喧，又如秦人月下窥花源。了然不觉清心魂，只将叠嶂鸣秋猿。与君对此欢未歇，放歌行吟达明发。却顾海客扬云帆，便欲因之向溟渤。
悲歌行:悲来乎，悲来乎。主人有酒且莫斟，听我一曲悲来吟。悲来不吟还不笑，天下无人知我心。君有数斗酒，我有三尺琴。琴鸣酒乐两相得，一杯不啻千钧金。悲来乎，悲来乎。天虽长，地虽久，金玉满堂应不守。富贵百年能几何，死生一度人皆有。孤猿坐啼坟上月，且须一尽杯中酒。悲来乎，悲来乎。凤凰不至河无图，微子去之箕子奴。汉帝不忆李将军，楚王放却屈大夫。悲来乎，悲来乎。秦家李斯早追悔，虚名拨向身之外。范子何曾爱五湖，功成名遂身自退。剑是一夫用，书能知姓名。惠施不肯干万乘，卜式未必穷一经。还须黑头取方伯，莫谩白首为儒生。
秋浦歌十七首:秋浦长似秋，萧条使人愁。客愁不可度，行上东大楼。正西望长安，下见江水流。寄言向江水，汝意忆侬不。遥传一掬泪，为我达扬州。秋浦猿夜愁，黄山堪白头。清溪非陇水，翻作断肠流。欲去不得去，薄游成久游。何年是归日，雨泪下孤舟。秋浦锦驼鸟，人间天上稀。山鸡羞渌水，不敢照毛衣。两鬓入秋浦，一朝飒已衰。猿声催白发，长短尽成丝。秋浦多白猿，超腾若飞雪。牵引条上儿，饮弄水中月。愁作秋浦客，强看秋浦花。山川如剡县，风日似长沙。醉上山公马，寒歌甯戚牛。空吟白石烂，泪满黑貂裘。秋浦千重岭，水车岭最奇。天倾欲堕石，水拂寄生枝。江祖一片石，青天扫画屏。题诗留万古，绿字锦苔生。千千石楠树，万万女贞林。山山白鹭满，涧涧白猿吟。君莫向秋浦，猿声碎客心。逻人横鸟道，江祖出鱼梁。水急客舟疾，山花拂面香。水如一匹练，此地即平天。耐可乘明月，看花上酒船。渌水净素月，月明白鹭飞。郎听采菱女，一道夜歌归。炉火照天地，红星乱紫烟。赧郎明月夜，歌曲动寒川。白发三千丈，缘愁似个长。不知明镜里，何处得秋霜。秋浦田舍翁，采鱼水中宿。妻子张白鹇，结罝映深竹。桃波一步地，了了语声闻。暗与山僧别，低头礼白云。
当涂赵炎少府粉图山水歌:峨眉高出西极天，罗浮直与南溟连。名公绎思挥彩笔，驱山走海置眼前。满堂空翠如可扫，赤城霞气苍梧烟。洞庭潇湘意渺绵，三江七泽情洄沿。惊涛汹涌向何处，孤舟一去迷归年。征帆不动亦不旋，飘如随风落天边。心摇目断兴难尽，几时可到三山巅。西峰峥嵘喷流泉，横石蹙水波潺湲。东崖合沓蔽轻雾，深林杂树空芊绵。此中冥昧失昼夜，隐几寂听无鸣蝉。长松之下列羽客，对坐不语南昌仙。南昌仙人赵夫子，妙年历落青云士。讼庭无事罗众宾，杳然如在丹青里。五色粉图安足珍，真仙可以全吾身。若待功成拂衣去，武陵桃花笑杀人。
永王东巡歌十一首:永王正月东出师，天子遥分龙虎旗。楼船一举风波静，江汉翻为雁鹜池。三川北虏乱如麻，四海南奔似永嘉。但用东山谢安石，为君谈笑静胡沙。雷鼓嘈嘈喧武昌，云旗猎猎过寻阳。秋毫不犯三吴悦，春日遥看五色光。龙蟠虎踞帝王州，帝子金陵访古丘。春风试暖昭阳殿，明月还过鳷鹊楼。二帝巡游俱未回，五陵松柏使人哀。诸侯不救河南地，更喜贤王远道来。丹阳北固是吴关，画出楼台云水间。千岩烽火连沧海，两岸旌旗绕碧山。王出三山按五湖，楼船跨海次陪都。战舰森森罗虎士，征帆一一引龙驹。长风挂席势难回，海动山倾古月摧。君看帝子浮江日，何似龙骧出峡来。祖龙浮海不成桥，汉武寻阳空射蛟。我王楼舰轻秦汉，却似文皇欲渡辽。帝宠贤王入楚关，扫清江汉始应还。初从云梦开朱邸，更取金陵作小山。试借君王玉马鞭，指挥戎虏坐琼筵。南风一扫胡尘静，西入长安到日边。
峨眉山月歌，送蜀僧晏入中京:我在巴东三峡时，西看明月忆峨眉。月出峨眉照沧海，与人万里长相随。黄鹤楼前月华白，此中忽见峨眉客。峨眉山月还送君，风吹西到长安陌。长安大道横九天，峨眉山月照秦川。黄金狮子乘高座，白玉麈尾谈重玄。我似浮云殢吴越，君逢圣主游丹阙。一振高名满帝都，归时还弄峨眉月。
江夏行:忆昔娇小姿，春心亦自持。为言嫁夫婿，得免长相思。谁知嫁商贾，令人却愁苦。自从为夫妻，何曾在乡土。去年下扬州，相送黄鹤楼。眼看帆去远，心逐江水流。只言期一载，谁谓历三秋。使妾肠欲断，恨君情悠悠。东家西舍同时发，北去南来不逾月。未知行李游何方，作个音书能断绝。适来往南浦，欲问西江船。正见当垆女，红妆二八年。一种为人妻，独自多悲凄。对镜便垂泪，逢人只欲啼。不如轻薄儿，旦暮长相随。悔作商人妇，青春长别离。如今正好同欢乐，君去容华谁得知。
酬殷明佐见赠五云裘歌:我吟谢脁诗上语，朔风飒飒吹飞雨。谢脁已没青山空，后来继之有殷公。粉图珍裘五云色，晔如晴天散彩虹。文章彪炳光陆离，应是素娥玉女之所为。轻如松花落金粉，浓似苔锦含碧滋。远山积翠横海岛，残霞飞丹映江草。凝毫采掇花露容，几年功成夺天造。故人赠我我不违，著令山水含清晖。顿惊谢康乐，诗兴生我衣。襟前林壑敛暝色，袖上云霞收夕霏。群仙长叹惊此物，千崖万岭相萦郁。身骑白鹿行飘飖，手翳紫芝笑披拂。相如不足跨鹔鹴，王恭鹤氅安可方。瑶台雪花数千点，片片吹落春风香。为君持此凌苍苍，上朝三十六玉皇。下窥夫子不可及，矫首相思空断肠。
临路歌:大鹏飞兮振八裔，中天摧兮力不济。馀风激兮万世，游扶桑兮挂石袂。后人得之传此，仲尼亡兮谁为出涕。
赠徐安宜:白田见楚老，歌咏徐安宜。制锦不择地，操刀良在兹。清风动百里，惠化闻京师。浮人若云归，耕种满郊岐。川光净麦陇，日色明桑枝。讼息但长啸，宾来或解颐。青橙拂户牖，白水流园池。游子滞安邑，怀恩未忍辞。翳君树桃李，岁晚托深期。
赠范金卿二首:君子枉清盼，不知东走迷。离家来几月，络纬鸣中闺。桃李君不言，攀花愿成蹊。那能吐芳信，惠好相招携。我有结绿珍，久藏浊水泥。时人弃此物，乃与燕珉齐。摭拭欲赠之，申眉路无梯。辽东惭白豕，楚客羞山鸡。徒有献芹心，终流泣玉啼。只应自索漠，留舌示山妻。范宰不买名，弦歌对前楹。为邦默自化，日觉冰壶清。百里鸡犬静，千庐机杼鸣。浮人少荡析，爱客多逢迎。游子睹嘉政，因之听颂声。
东鲁见狄博通:去年别我向何处，有人传道游江东。谓言挂席度沧海，却来应是无长风。
赠丹阳横山周处士惟长:周子横山隐，开门临城隅。连峰入户牖，胜概凌方壶。时作白纻词，放歌丹阳湖。水色傲溟渤，川光秀菰蒲。当其得意时，心与天壤俱。闲云随舒卷，安识身有无。抱石耻献玉，沉泉笑探珠。羽化如可作，相携上清都。
赠饶阳张司户燧:朝饮苍梧泉，夕栖碧海烟。宁知鸾凤意，远托椅桐前。慕蔺岂曩古，攀嵇是当年。愧非黄石老，安识子房贤。功业嗟落日，容华弃徂川。一语已道意，三山期著鞭。蹉跎人间世，寥落壶中天。独见游物祖，探元穷化先。何当共携手，相与排冥筌。
赠卢征君昆弟:明主访贤逸，云泉今已空。二卢竟不起，万乘高其风。河上喜相得，壶中趣每同。沧州即此地，观化游无穷。水落海上清，鳌背睹方蓬。与君弄倒景，携手凌星虹。
赠新平少年:韩信在淮阴，少年相欺凌。屈体若无骨，壮心有所凭。一遭龙颜君，啸咤从此兴。千金答漂母，万古共嗟称。而我竟何为，寒苦坐相仍。长风入短袂，两手如怀冰。故友不相恤，新交宁见矜。摧残槛中虎，羁绁鞲上鹰。何时腾风云，搏击申所能。
赠崔侍郎:长剑一杯酒，男儿方寸心。洛阳因剧孟，托宿话胸襟。但仰山岳秀，不知江海深。长安复携手，再顾重千金。君乃輶轩佐，予叨翰墨林。高风摧秀木，虚弹落惊禽。不取回舟兴，而来命驾寻。扶摇应借力，桃李愿成阴。笑吐张仪舌，愁为庄舄吟。谁怜明月夜，肠断听秋砧。
赠嵩山焦炼师:二室凌青天，三花含紫烟。中有蓬海客，宛疑麻姑仙。道在喧莫染，迹高想已绵。时餐金鹅蕊，屡读青苔篇。八极恣游憩，九垓长周旋。下瓢酌颍水，舞鹤来伊川。还归空山上，独拂秋霞眠。萝月挂朝镜，松风鸣夜弦。潜光隐嵩岳，炼魄栖云幄。霓裳何飘飖，凤吹转绵邈。愿同西王母，下顾东方朔。紫书倘可传，铭骨誓相学。
赠张公洲革处士:列子居郑圃，不将众庶分。革侯遁南浦，常恐楚人闻。抱瓮灌秋蔬，心闲游天云。每将瓜田叟，耕种汉水濆。时登张公洲，入兽不乱群。井无桔槔事，门绝刺绣文。长揖二千石，远辞百里君。斯为真隐者，吾党慕清芬。
书情题蔡舍人雄:尝高谢太傅，携妓东山门。楚舞醉碧云，吴歌断清猿。暂因苍生起，谈笑安黎元。余亦爱此人，丹霄冀飞翻。遭逢圣明主，敢进兴亡言。白璧竟何辜，青蝇遂成冤。一朝去京国，十载客梁园。猛犬吠九关，杀人愤精魂。皇穹雪冤枉，白日开氛昏。泰阶得夔龙，桃李满中原。倒海索明月，凌山采芳荪。愧无横草功，虚负雨露恩。迹谢云台阁，心随天马辕。夫子王佐才，而今复谁论。层飙振六翮，不日思腾骞。我纵五湖棹，烟涛恣崩奔。梦钓子陵湍，英风缅犹存。彼希客星隐，弱植不足援。千里一回首，万里一长歌。黄鹤不复来，清风愁奈何。舟浮潇湘月，山倒洞庭波。投汨笑古人，临濠得天和。闲时田亩中，搔背牧鸡鹅。别离解相访，应在武陵多。
忆襄阳旧游，赠马少府巨:昔为大堤客，曾上山公楼。开窗碧嶂满，拂镜沧江流。高冠佩雄剑，长揖韩荆州。此地别夫子，今来思旧游。朱颜君未老，白发我先秋。壮志恐蹉跎，功名若云浮。归心结远梦，落日悬春愁。空思羊叔子，堕泪岘山头。
访道安陵遇盖还为余造真箓，临别留赠:清水见白石，仙人识青童。安陵盖夫子，十岁与天通。悬河与微言，谈论安可穷。能令二千石，抚背惊神聪。挥毫赠新诗，高价掩山东。至今平原客，感激慕清风。学道北海仙，传书蕊珠宫。丹田了玉阙，白日思云空。为我草真箓，天人惭妙工。七元洞豁落，八角辉星虹。三灾荡璇玑，蛟龙翼微躬。举手谢天地，虚无齐始终。黄金满高堂，答荷难克充。下笑世上士，沉魂北罗酆。昔日万乘坟，今成一科蓬。赠言若可重，实此轻华嵩。
赠别从甥高五:鱼目高泰山，不如一玙璠。贤甥即明月，声价动天门。能成吾宅相，不减魏阳元。自顾寡筹略，功名安所存。五木思一掷，如绳系穷猿。枥中骏马空，堂上醉人喧。黄金久已罄，为报故交恩。闻君陇西行，使我惊心魂。与尔共飘飖，云天各飞翻。江水流或卷，此心难具论。贫家羞好客，语拙觉辞繁。三朝空错莫，对饭却惭冤。自笑我非夫，生事多契阔。蓄积万古愤，向谁得开豁。天地一浮云，此身乃毫末。忽见无端倪，太虚可包括。去去何足道，临歧空复愁。肝胆不楚越，山河亦衾裯。云龙若相从，明主会见收。成功解相访，溪水桃花流。
叙旧赠江阳宰陆调:泰伯让天下，仲雍扬波涛。清风荡万古，迹与星辰高。开吴食东溟，陆氏世英髦。多君秉古节，岳立冠人曹。风流少年时，京洛事游遨。腰间延陵剑，玉带明珠袍。我昔斗鸡徒，连延五陵豪。邀遮相组织，呵吓来煎熬。君开万丛人，鞍马皆辟易。告急清宪台，脱余北门厄。间宰江阳邑，翦棘树兰芳。城门何肃穆，五月飞秋霜。好鸟集珍木，高才列华堂。时从府中归，丝管俨成行。但苦隔远道，无由共衔觞。江北荷花开，江南杨梅熟。正好饮酒时，怀贤在心目。挂席拾海月，乘风下长川。多沽新丰醁，满载剡溪船。中途不遇人，直到尔门前。大笑同一醉，取乐平生年。
赠从孙义兴宰铭:天子思茂宰，天枝得英才。朗然清秋月，独出映吴台。落笔生绮绣，操刀振风雷。蠖屈虽百里，鹏鶱望三台。退食无外事，琴堂向山开。绿水寂以闲，白云有时来。河阳富奇藻，彭泽纵名杯。所恨不见之，犹如仰昭回。元恶昔滔天，疲人散幽草。惊川无活鳞，举邑罕遗老。誓雪会稽耻，将奔宛陵道。亚相素所重，投刃应桑林。独坐伤激扬，神融一开襟。弦歌欣再理，和乐醉人心。蠹政除害马，倾巢有归禽。壶浆候君来，聚舞共讴吟。农人弃蓑笠，蚕女堕缨簪。欢笑相拜贺，则知惠爱深。历职吾所闻，称贤尔为最。化洽一邦上，名驰三江外。峻节贯云霄，通方堪远大。能文变风俗，好客留轩盖。他日一来游，因之严光濑。
草创大还，赠柳官迪:天地为橐籥，周流行太易。造化合元符，交媾腾精魄。自然成妙用，孰知其指的。罗络四季间，绵微无一隙。日月更出没，双光岂云只。姹女乘河车，黄金充辕轭。执枢相管辖，摧伏伤羽翮。朱鸟张炎威，白虎守本宅。相煎成苦老，消铄凝津液。仿佛明窗尘，死灰同至寂。捣冶入赤色，十二周律历。赫然称大还，与道本无隔。白日可抚弄，清都在咫尺。北酆落死名，南斗上生籍。抑予是何者，身在方士格。才术信纵横，世途自轻掷。吾求仙弃俗，君晓损胜益。不向金阙游，思为玉皇客。鸾车速风电，龙骑无鞭策。一举上九天，相携同所适。
赠崔司户文昆季:双珠出海底，俱是连城珍。明月两特达，馀辉傍照人。英声振名都，高价动殊邻。岂伊箕山故，特以风期亲。惟昔不自媒，担簦西入秦。攀龙九天上，忝列岁星臣。布衣侍丹墀，密勿草丝纶。才微惠渥重，谗巧生缁磷。一去已十载，今来复盈旬。清霜入晓鬓，白露生衣巾。侧见绿水亭，开门列华茵。千金散义士，四坐无凡宾。欲折月中桂，持为寒者薪。路傍已窃笑，天路将何因。垂恩倘丘山，报德有微身。
赠僧崖公:昔在朗陵东，学禅白眉空。大地了镜彻，回旋寄轮风。揽彼造化力，持为我神通。晚谒泰山君，亲见日没云。中夜卧山月，拂衣逃人群。授余金仙道，旷劫未始闻。冥机发天光，独朗谢垢氛。虚舟不系物，观化游江濆。江濆遇同声，道崖乃僧英。说法动海岳，游方化公卿。手秉玉麈尾，如登白楼亭。微言注百川，亹亹信可听。一风鼓群有，万籁各自鸣。启闭八窗牖，托宿掣电霆。自言历天台，搏壁蹑翠屏。凌兢石桥去，恍惚入青冥。昔往今来归，绝景无不经。何日更携手，乘杯向蓬瀛。
赠秋浦柳少府:秋浦旧萧索，公庭人吏稀。因君树桃李，此地忽芳菲。摇笔望白云，开帘当翠微。时来引山月，纵酒酣清晖。而我爱夫子，淹留未忍归。
赠王判官，时余归隐，居庐山屏风叠:昔别黄鹤楼，蹉跎淮海秋。俱飘零落叶，各散洞庭流。中年不相见，蹭蹬游吴越。何处我思君，天台绿萝月。会稽风月好，却绕剡溪回。云山海上出，人物镜中来。一度浙江北，十年醉楚台。荆门倒屈宋，梁苑倾邹枚。苦笑我夸诞，知音安在哉。大盗割鸿沟，如风扫秋叶。吾非济代人，且隐屏风叠。中夜天中望，忆君思见君。明朝拂衣去，永与海鸥群。
赠武十七谔:马如一匹练，明日过吴门。乃是要离客，西来欲报恩。笑开燕匕首，拂拭竟无言。狄犬吠清洛，天津成塞垣。爱子隔东鲁，空悲断肠猿。林回弃白璧，千里阻同奔。君为我致之，轻赍涉淮原。精诚合天道，不愧远游魂。
经乱离后天恩流夜郎忆旧游书怀赠江夏韦太守良宰:天上白玉京，十二楼五城。仙人抚我顶，结发受长生。误逐世间乐，颇穷理乱情。九十六圣君，浮云挂空名。天地赌一掷，未能忘战争。试涉霸王略，将期轩冕荣。时命乃大谬，弃之海上行。学剑翻自哂，为文竟何成。剑非万人敌，文窃四海声。儿戏不足道，五噫出西京。临当欲去时，慷慨泪沾缨。叹君倜傥才，标举冠群英。开筵引祖帐，慰此远徂征。鞍马若浮云，送余骠骑亭。歌钟不尽意，白日落昆明。十月到幽州，戈鋋若罗星。君王弃北海，扫地借长鲸。呼吸走百川，燕然可摧倾。心知不得语，却欲栖蓬瀛。弯弧惧天狼，挟矢不敢张。揽涕黄金台，呼天哭昭王。无人贵骏骨，騄耳空腾骧。乐毅倘再生，于今亦奔亡。蹉跎不得意，驱马还贵乡。逢君听弦歌，肃穆坐华堂。百里独太古，陶然卧羲皇。征乐昌乐馆，开筵列壶觞。贤豪间青娥，对烛俨成行。醉舞纷绮席，清歌绕飞梁。欢娱未终朝，秩满归咸阳。祖道拥万人，供帐遥相望。一别隔千里，荣枯异炎凉。炎凉几度改，九土中横溃。汉甲连胡兵，沙尘暗云海。草木摇杀气，星辰无光彩。白骨成丘山，苍生竟何罪。函关壮帝居，国命悬哥舒。长戟三十万，开门纳凶渠。公卿如犬羊，忠谠醢与菹。二圣出游豫，两京遂丘墟。帝子许专征，秉旄控强楚。节制非桓文，军师拥熊虎。人心失去就，贼势腾风雨。惟君固房陵，诚节冠终古。仆卧香炉顶，餐霞漱瑶泉。门开九江转，枕下五湖连。半夜水军来，浔阳满旌旃。空名适自误，迫胁上楼船。徒赐五百金，弃之若浮烟。辞官不受赏，翻谪夜郎天。夜郎万里道，西上令人老。扫荡六合清，仍为负霜草。日月无偏照，何由诉苍昊。良牧称神明，深仁恤交道。一忝青云客，三登黄鹤楼。顾惭祢处士，虚对鹦鹉洲。樊山霸气尽，寥落天地秋。江带峨眉雪，川横三峡流。万舸此中来，连帆过扬州。送此万里目，旷然散我愁。纱窗倚天开，水树绿如发。窥日畏衔山，促酒喜得月。吴娃与越艳，窈窕夸铅红。呼来上云梯，含笑出帘栊。对客小垂手，罗衣舞春风。宾跪请休息，主人情未极。览君荆山作，江鲍堪动色。清水出芙蓉，天然去雕饰。逸兴横素襟，无时不招寻。朱门拥虎士，列戟何森森。剪凿竹石开，萦流涨清深。登台坐水阁，吐论多英音。片辞贵白璧，一诺轻黄金。谓我不愧君，青鸟明丹心。五色云间鹊，飞鸣天上来。传闻赦书至，却放夜郎回。暖气变寒谷，炎烟生死灰。君登凤池去，忽弃贾生才。桀犬尚吠尧，匈奴笑千秋。中夜四五叹，常为大国忧。旌旆夹两山，黄河当中流。连鸡不得进，饮马空夷犹。安得羿善射，一箭落旄头。
江上赠窦长史:汉求季布鲁朱家，楚逐伍胥去章华。万里南迁夜郎国，三年归及长风沙。闻道青云贵公子，锦帆游戏西江水。人疑天上坐楼船，水净霞明两重绮。相约相期何太深，棹歌摇艇月中寻。不同珠履三千客，别欲论交一片心。
江夏赠韦南陵冰:胡骄马惊沙尘起，胡雏饮马天津水。君为张掖近酒泉，我窜三色九千里。天地再新法令宽，夜郎迁客带霜寒。西忆故人不可见，东风吹梦到长安。宁期此地忽相遇，惊喜茫如堕烟雾。玉箫金管喧四筵，苦心不得申长句。昨日绣衣倾绿尊，病如桃李竟何言。昔骑天子大宛马，今乘款段诸侯门。赖遇南平豁方寸，复兼夫子持清论。有似山开万里云，四望青天解人闷。人闷还心闷，苦辛长苦辛。愁来饮酒二千石，寒灰重暖生阳春。山公醉后能骑马，别是风流贤主人。头陀云月多僧气，山水何曾称人意。不然鸣笳按鼓戏沧流，呼取江南女儿歌棹讴。我且为君槌碎黄鹤楼，君亦为吾倒却鹦鹉洲。赤壁争雄如梦里，且须歌舞宽离忧。
赠从弟南平太守之遥二首:少年不得意，落魄无安居。愿随任公子，欲钓吞舟鱼。常时饮酒逐风景，壮心遂与功名疏。兰生谷底人不锄，云在高山空卷舒。汉家天子驰驷马，赤军蜀道迎相如。天门九重谒圣人，龙颜一解四海春。彤庭左右呼万岁，拜贺明主收沉沦。翰林秉笔回英眄，麟阁峥嵘谁可见。承恩初入银台门，著书独在金銮殿。龙钩雕镫白玉鞍，象床绮席黄金盘。当时笑我微贱者，却来请谒为交欢。一朝谢病游江海，畴昔相知几人在。前门长揖后门关，今日结交明日改。爱君山岳心不移，随君云雾迷所为。梦得池塘生春草，使我长价登楼诗。别后遥传临海作，可见羊何共和之。东平与南平，今古两步兵。素心爱美酒，不是顾专城。谪官桃源去，寻花几处行。秦人如旧识，出户笑相迎。
赠潘侍御论钱少阳:绣衣柱史何昂藏，铁冠白笔横秋霜。三军论事多引纳，阶前虎士罗干将。虽无二十五老者，且有一翁钱少阳。眉如松雪齐四皓，调笑可以安储皇。君能礼此最下士，九州拭目瞻清光。
赠别舍人弟台卿之江南:去国客行远，还山秋梦长。梧桐落金井，一叶飞银床。觉罢揽明镜，鬓毛飒已霜。良图委蔓草，古貌成枯桑。欲道心下事，时人疑夜光。因为洞庭叶，飘落之潇湘。令弟经济士，谪居我何伤。潜虬隐尺水，著论谈兴亡。客遇王子乔，口传不死方。入洞过天地，登真朝玉皇。吾将抚尔背，挥手遂翱翔。
对雪醉后赠王历阳:有身莫犯飞龙鳞，有手莫辫猛虎须。君看昔日汝南市，白头仙人隐玉壶。子猷闻风动窗竹，相邀共醉杯中绿。历阳何异山阴时，白雪飞花乱人目。君家有酒我何愁，客多乐酣秉烛游。谢尚自能鸲鹆舞，相如免脱鹔鹴裘。清晨鼓棹过江去，千里相思明月楼。
赠宣城宇文太守兼呈崔侍御:白若白鹭鲜，清如清唳蝉。受气有本性，不为外物迁。饮水箕山上，食雪首阳颠。回车避朝歌，掩口去盗泉。岧峣广成子，倜傥鲁仲连。卓绝二公外，丹心无间然。昔攀六龙飞，今作百炼铅。怀恩欲报主，投佩向北燕。弯弓绿弦开，满月不惮坚。闲骑骏马猎，一射两虎穿。回旋若流光，转背落双鸢。胡虏三叹息，兼知五兵权。枪枪突云将，却掩我之妍。多逢剿绝儿，先著祖生鞭。据鞍空矍铄，壮志竟谁宣。蹉跎复来归，忧恨坐相煎。无风难破浪，失计长江边。危苦惜颓光，金波忽三圆。时游敬亭上，闲听松风眠。或弄宛溪月，虚舟信洄沿。颜公二十万，尽付酒家钱。兴发每取之，聊向醉中仙。过此无一事，静谈秋水篇。君从九卿来，水国有丰年。鱼盐满市井，布帛如云烟。下马不作威，冰壶照清川。霜眉邑中叟，皆美太守贤。时时慰风俗，往往出东田。竹马数小儿，拜迎白鹿前。含笑问使君，日晚可回旋。遂归池上酌，掩抑清风弦。曾标横浮云，下抚谢脁肩。楼高碧海出，树古青萝悬。光禄紫霞杯，伊昔忝相传。良图扫沙漠，别梦绕旌旃。富贵日成疏，愿言杳无缘。登龙有直道，倚玉阻芳筵。敢献绕朝策，思同郭泰船。何言一水浅，似隔九重天。崔生何傲岸，纵酒复谈玄。身为名公子，英才苦迍邅。鸣凤托高梧，凌风何翩翩。安知慕群客，弹剑拂秋莲。
赠宣城赵太守悦:赵得宝符盛，山河功业存。三千堂上客，出入拥平原。六国扬清风，英声何喧喧。大贤茂远业，虎竹光南藩。错落千丈松，虬龙盘古根。枝下无俗草，所植唯兰荪。忆在南阳时，始承国士恩。公为柱下史，脱绣归田园。伊昔簪白笔，幽都逐游魂。持斧冠三军，霜清天北门。差池宰两邑，鹗立重飞翻。焚香入兰台，起草多芳言。夔龙一顾重，矫翼凌翔鹓。赤县扬雷声，强项闻至尊。惊飙颓秀木，迹屈道弥敦。出牧历三郡，所居猛兽奔。迁人同卫鹤，谬上懿公轩。自笑东郭履，侧惭狐白温。闲吟步竹石，精义忘朝昏。憔悴成丑士，风云何足论。猕猴骑土牛，羸马夹双辕。愿借羲皇景，为人照覆盆。溟海不振荡，何由纵鹏鲲。所期玄津白，倜傥假腾鶱。
自梁园至敬亭山见会公谈陵阳山水兼期同游因有此赠:我随秋风来，瑶草恐衰歇。中途寡名山，安得弄云月。渡江如昨日，黄叶向人飞。敬亭惬素尚，弭棹流清辉。冰谷明且秀，陵峦抱江城。粲粲吴与史，衣冠耀天京。水国饶英奇，潜光卧幽草。会公真名僧，所在即为宝。开堂振白拂，高论横青云。雪山扫粉壁，墨客多新文。为余话幽栖，且述陵阳美。天开白龙潭，月映清秋水。黄山望石柱，突兀谁开张。黄鹤久不来，子安在苍茫。东南焉可穷，山鸟飞绝处。稠叠千万峰，相连入云去。闻此期振策，归来空闭关。相思如明月，可望不可攀。何当移白足，早晚凌苍山。且寄一书札，令予解愁颜。
赠友人三首:兰生不当户，别是闲庭草。夙被霜露欺，红荣已先老。谬接瑶华枝，结根君王池。顾无馨香美，叨沐清风吹。馀芳若可佩，卒岁长相随。袖中赵匕首，买自徐夫人。玉匣闭霜雪，经燕复历秦。其事竟不捷，沦落归沙尘。持此愿投赠，与君同急难。荆卿一去后，壮士多摧残。长号易水上，为我扬波澜。凿井当及泉，张帆当济川。廉夫唯重义，骏马不劳鞭。人生贵相知，何必金与钱。慢世薄功业，非无胸中画。谑浪万古贤，以为儿童剧。立产如广费，匡君怀长策。但苦山北寒，谁知道南宅。岁酒上逐风，霜鬓两边白。蜀主思孔明，晋家望安石。时人列五鼎，谈笑期一掷。虎伏被胡尘，渔歌游海滨。弊裘耻妻嫂，长剑托交亲。夫子秉家义，群公难与邻。莫持西江水，空许东溟臣。他日青云去，黄金报主人。
赠僧朝美:水客凌洪波，长鲸涌溟海。百川随龙舟，嘘吸竟安在。中有不死者，探得明月珠。高价倾宇宙，馀辉照江湖。苞卷金缕褐，萧然若空无。谁人识此宝，窃笑有狂夫。了心何言说，各勉黄金躯。
赠僧行融:梁有汤惠休，常从鲍照游。峨眉史怀一，独映陈公出。卓绝二道人，结交凤与麒。行融亦俊发，吾知有英骨。海若不隐珠，骊龙吐明月。大海乘虚舟，随波任安流。赋诗旃檀阁，纵酒鹦鹉洲。待我适东越，相携上白楼。
登敬亭山南望怀古，赠窦主簿:敬亭一回首，目尽天南端。仙者五六人，常闻此游盘。溪流琴高水，石耸麻姑坛。白龙降陵阳，黄鹤呼子安。羽化骑日月，云行翼鸳鸾。下视宇宙间，四溟空波澜。汰绝目下事，从之复何难。百岁落半途，前期浩漫漫。强食不成味，清晨起长叹。愿随子明去，炼火烧金丹。
经乱后将避地剡中，留赠崔宣城:双鹅飞洛阳，五马渡江徼。何意上东门，胡雏更长啸。中原走豺虎，烈火焚宗庙。太白昼经天，颓阳掩馀照。王城皆荡覆，世路成奔峭。四海望长安，颦眉寡西笑。苍生疑落叶，白骨空相吊。连兵似雪山，破敌谁能料。我垂北溟翼，且学南山豹。崔子贤主人，欢娱每相召。胡床紫玉笛，却坐青云叫。杨花满州城，置酒同临眺。忽思剡溪去，水石远清妙。雪尽天地明，风开湖山貌。闷为洛生咏，醉发吴越调。赤霞动金光，日足森海峤。独散万古意，闲垂一溪钓。猿近天上啼，人移月边棹。无以墨绶苦，来求丹砂要。华发长折腰，将贻陶公诮。
献从叔当涂宰阳冰:金镜霾六国，亡新乱天经。焉知高光起，自有羽翼生。萧曹安山兒屼，耿贾摧欃枪。吾家有季父，杰出圣代英。虽无三台位，不借四豪名。激昂风云气，终协龙虎精。弱冠燕赵来，贤彦多逢迎。鲁连善谈笑，季布折公卿。遥知礼数绝，常恐不合并。惕想结宵梦，素心久已冥。顾惭青云器，谬奉玉樽倾。山阳五百年，绿竹忽再荣。高歌振林木，大笑喧雷霆。落笔洒篆文，崩云使人惊。吐辞又炳焕，五色罗华星。秀句满江国，高才掞天庭。宰邑艰难时，浮云空古城。居人若薙草，扫地无纤茎。惠泽及飞走，农夫尽归耕。广汉水万里，长流玉琴声。雅颂播吴越，还如泰阶平。小子别金陵，来时白下亭。群凤怜客鸟，差池相哀鸣。各拔五色毛，意重泰山轻。赠微所费广，斗水浇长鲸。弹剑歌苦寒，严风起前楹。月衔天门晓，霜落牛渚清。长叹即归路，临川空屏营。
书怀赠南陵常赞府:岁星入汉年，方朔见明主。调笑当时人，中天谢云雨。一去麒麟阁，遂将朝市乖。故交不过门，秋草日上阶。当时何特达，独与我心谐。置酒凌歊台，欢娱未曾歇。歌动白泞山，舞回天门月。问我心中事，为君前致辞。君看我才能，何似鲁仲尼。大圣犹不遇，小儒安足悲。云南五月中，频丧渡泸师。毒草杀汉马，张兵夺云旗。至今西二河，流血拥僵尸。将无七擒略，鲁女惜园葵。咸阳天下枢，累岁人不足。虽有数斗玉，不如一盘粟。赖得契宰衡，持钧慰风俗。自顾无所用，辞家方来归。霜惊壮士发，泪满逐臣衣。以此不安席，蹉跎身世违。终当灭卫谤，不受鲁人讥。
秋山寄卫尉张卿及王征君:何以折相赠，白花青桂枝。月华若夜雪，见此令人思。虽然剡溪兴，不异山阴时。明发怀二子，空吟招隐诗。
望终南山，寄紫阁隐者:出门见南山，引领意无限。秀色难为名，苍翠日在眼。有时白云起，天际自舒卷。心中与之然，托兴每不浅。何当造幽人，灭迹栖绝巘。
秋夜宿龙门香山寺奉寄王方城十七丈奉国莹上…幼成令问:朝发汝海东，暮栖龙门中。水寒夕波急，木落秋山空。望极九霄迥，赏幽万壑通。目皓沙上月，心清松下风。玉斗横网户，银河耿花宫。兴在趣方逸，欢馀情未终。凤驾忆王子，虎溪怀远公。桂枝坐萧瑟，棣华不复同。流恨寄伊水，盈盈焉可穷。
春日独坐，寄郑明府:燕麦青青游子悲，河堤弱柳郁金枝。长条一拂春风去，尽日飘扬无定时。我在河南别离久，那堪坐此对窗牖。情人道来竟不来，何人共醉新丰酒。
寄淮南友人:红颜悲旧国，青岁歇芳洲。不待金门诏，空持宝剑游。海云迷驿道，江月隐乡楼。复作淮南客，因逢桂树留。
闻丹丘子于城北营石门幽居中有高凤遗迹仆离群…以寄之:春华沧江月，秋色碧海云。离居盈寒暑，对此长思君。思君楚水南，望君淮山北。梦魂虽飞来，会面不可得。畴昔在嵩阳，同衾卧羲皇。绿萝笑簪绂，丹壑贱岩廊。晚途各分析，乘兴任所适。仆在雁门关，君为峨眉客。心悬万里外，影滞两乡隔。长剑复归来，相逢洛阳陌。陌上何喧喧，都令心意烦。迷津觉路失，托势随风翻。以兹谢朝列，长啸归故园。故园恣闲逸，求古散缥帙。久欲入名山，婚娶殊未毕。人生信多故，世事岂惟一。念此忧如焚，怅然若有失。闻君卧石门，宿昔契弥敦。方从桂树隐，不羡桃花源。高风起遐旷，幽人迹复存。松风清瑶瑟，溪月湛芳樽。安居偶佳赏，丹心期此论。
忆旧游，寄谯郡元参军:忆昔洛阳董糟丘，为余天津桥南造酒楼。黄金白璧买歌笑，一醉累月轻王侯。海内贤豪青云客，就中与君心莫逆。回山转海不作难，倾情倒意无所惜。我向淮南攀桂枝，君留洛北愁梦思。不忍别，还相随。相随迢迢访仙城，三十六曲水回萦。一溪初入千花明，万壑度尽松风声。银鞍金络倒平地，汉东太守来相迎。紫阳之真人，邀我吹玉笙。餐霞楼上动仙乐，嘈然宛似鸾凤鸣。袖长管催欲轻举，汉中太守醉起舞。手持锦袍覆我身，我醉横眠枕其股。当筵意气凌九霄，星离雨散不终朝，分飞楚关山水遥。余既还山寻故巢，君亦归家渡渭桥。君家严君勇貔虎，作尹并州遏戎虏。五月相呼度太行，摧轮不道羊肠苦。行来北凉岁月深，感君贵义轻黄金。琼杯绮食青玉案，使我醉饱无归心。时时出向城西曲，晋祠流水如碧玉。浮舟弄水箫鼓鸣，微波龙鳞莎草绿。兴来携妓恣经过，其若杨花似雪何。红妆欲醉宜斜日，百尺清潭写翠娥。翠娥婵娟初月辉，美人更唱舞罗衣。清风吹歌入空去，歌曲自绕行云飞。此时行乐难再遇，西游因献长杨赋。北阙青云不可期，东山白首还归去。渭桥南头一遇君，酂台之北又离群。问余别恨知多少，落花春暮争纷纷。言亦不可尽，情亦不可极。呼儿长跪缄此辞，寄君千里遥相忆。
寄韦南陵冰，余江上乘兴访之遇寻颜尚书笑有此赠:南船正东风，北船来自缓。江上相逢借问君，语笑未了风吹断。闻君携伎访情人，应为尚书不顾身。堂上三千珠履客，瓮中百斛金陵春。恨我阻此乐，淹留楚江滨。月色醉远客，山花开欲然。春风狂杀人，一日剧三年。乘兴嫌太迟，焚却子猷船。梦见五柳枝，已堪挂马鞭。何日到彭泽，长歌陶令前。
北山独酌，寄韦六:巢父将许由，未闻买山隐。道存迹自高，何惮去人近。纷吾下兹岭，地闲喧亦泯。门横群岫开，水凿众泉引。屏高而在云，窦深莫能准。川光昼昏凝，林气夕凄紧。于焉摘朱果，兼得养玄牝。坐月观宝书，拂霜弄瑶轸。倾壶事幽酌，顾影还独尽。念君风尘游，傲尔令自哂。
独酌清溪江石上，寄权昭夷:我携一樽酒，独上江祖石。自从天地开，更长几千尺。举杯向天笑，天回日西照。永愿坐此石，长垂严陵钓。寄谢山中人，可与尔同调。
禅房怀友人岑伦:婵娟罗浮月，摇艳桂水云。美人竟独往，而我安得群。一朝语笑隔，万里欢情分。沉吟彩霞没，梦寐群芳歇。归鸿渡三湘，游子在百粤。边尘染衣剑，白日凋华发。春风变楚关，秋声落吴山。吴木结悲绪，风沙凄苦颜。朅来已永久，颓思如循环。飘飘限江裔，想像空留滞。离忧每醉心，别泪徒盈袂。坐愁青天末，出望黄云蔽。目极何悠悠，梅花南岭头。空长灭征鸟，水阔无还舟。宝剑终难托，金囊非易求。归来倘有问，桂树山之幽。
庐山谣，寄卢侍御虚舟:我本楚狂人，凤歌笑孔丘。手持绿玉杖，朝别黄鹤楼。五岳寻仙不辞远，一生好入名山游。庐山秀出南斗傍，屏风九叠云锦张，影落明湖青黛光。金阙前开二峰长，银河倒挂三石梁。香炉瀑布遥相望，回崖沓嶂凌苍苍。翠影红霞映朝日，鸟飞不到吴天长。登高壮观天地间，大江茫茫去不还。黄云万里动风色，白波九道流雪山。好为庐山谣，兴因庐山发。闲窥石镜清我心，谢公行处苍苔没。早服还丹无世情，琴心三叠道初成。遥见仙人彩云里，手把芙蓉朝玉京。先期汗漫九垓上，愿接卢敖游太清。
下寻阳城泛彭蠡，寄黄判官:浪动灌婴井，寻阳江上风。开帆入天镜，直向彭湖东。落景转疏雨，晴云散远空。名山发佳兴，清赏亦何穷。石镜挂遥月，香炉灭彩虹。相思俱对此，举目与君同。
书情寄从弟邠州长史昭:自笑客行久，我行定几时。绿杨已可折，攀取最长枝。翩翩弄春色，延伫寄相思。谁言贵此物，意愿重琼蕤。昨梦见惠连，朝吟谢公诗。东风引碧草，不觉生华池。临玩忽云夕，杜鹃夜鸣悲。怀君芳岁歇，庭树落红滋。
江上寄元六林宗:霜落江始寒，枫叶绿未脱。客行悲清秋，永路苦不达。沧波眇川汜，白日隐天末。停棹依林峦，惊猿相叫聒。夜分河汉转，起视溟涨阔。凉风何萧萧，流水鸣活活。浦沙净如洗，海月明可掇。兰交空怀思，琼树讵解渴。勖哉沧洲心，岁晚庶不夺。幽赏颇自得，兴远与谁豁。
寄从弟宣州长史昭:尔佐宣州郡，守官清且闲。常夸云月好，邀我敬亭山。五落洞庭叶，三江游未还。相思不可见，叹息损朱颜。
泾溪东亭寄郑少府谔:我游东亭不见君，沙上行将白鹭群。白鹭行时散飞去，又如雪点青山云。欲往泾溪不辞远，龙门蹙波虎眼转。杜鹃花开春已阑，归向陵阳钓鱼晚。
宣州九日闻崔四侍御与宇文太守游敬亭…寄崔侍御二首:九日茱萸熟，插鬓伤早白。登高望山海，满目悲古昔。远访投沙人，因为逃名客。故交竟谁在，独有崔亭伯。重阳不相知，载酒任所适。手持一枝菊，调笑二千石。日暮岸帻归，传呼隘阡陌。彤襜双白鹿，宾从何辉赫。夫子在其间，遂成云霄隔。良辰与美景，两地方虚掷。晚从南峰归，萝月下水壁。却登郡楼望，松色寒转碧。咫尺不可亲，弃我如遗舄。九卿天上落，五马道傍来。列戟朱门晓，褰帏碧嶂开。登高望远海，召客得英才。紫绶欢情洽，黄花逸兴催。山从图上见，溪即镜中回。遥羡重阳作，应过戏马台。
泾溪南蓝山下有落星潭可以卜筑余泊舟石上寄何判官昌浩:蓝岑竦天壁，突兀如鲸额。奔蹙横澄潭，势吞落星石。沙带秋月明，水摇寒山碧。佳境宜缓棹，清辉能留客。恨君阻欢游，使我自惊惕。所期俱卜筑，结茅炼金液。
秋日鲁郡尧祠亭上宴别杜补阙、范侍御:我觉秋兴逸，谁云秋兴悲。山将落日去，水与晴空宜。鲁酒白玉壶，送行驻金羁。歇鞍憩古木，解带挂横枝。歌鼓川上亭，曲度神飙吹。云归碧海夕，雁没青天时。相失各万里，茫然空尔思。
别中都明府兄:吾兄诗酒继陶君，试宰中都天下闻。东楼喜奉连枝会，南陌愁为落叶分。城隅渌水明秋日，海上青山隔暮云。取醉不辞留夜月，雁行中断惜离群。
留别曹南群官之江南:我昔钓白龙，放龙溪水傍。道成本欲去，挥手凌苍苍。时来不关人，谈笑游轩皇。献纳少成事，归休辞建章。十年罢西笑，览镜如秋霜。闭剑琉璃匣，炼丹紫翠房。身佩豁落图，腰垂虎鞶囊。仙人驾彩凤，志在穷遐荒。恋子四五人，裴回未翱翔。东流送白日，骤歌兰蕙芳。仙宫两无从，人间久摧藏。范蠡说句践，屈平去怀王。飘飘紫霞心，流浪忆江乡。愁为万里别，复此一衔觞。淮水帝王州，金陵绕丹阳。楼台照海色，衣马摇川光。及此北望君，相思泪成行。朝云落梦渚，瑶草空高堂。帝子隔洞庭，青枫满潇湘。怀君路绵邈，览古情凄凉。登岳眺百川，杳然万恨长。知恋峨眉去，弄景偶骑羊。
留别于十一兄逖、裴十三游塞垣:太公渭川水，李斯上蔡门。钓周猎秦安黎元，小鱼鵕兔何足言。天张云卷有时节，吾徒莫叹羝触藩。于公白首大梁野，使人怅望何可论。既知朱亥为壮士，且愿束心秋毫里。秦赵虎争血中原，当去抱关救公子。裴生览千古，龙鸾炳文章。悲吟雨雪动林木，放书辍剑思高堂。劝尔一杯酒，拂尔裘上霜。尔为我楚舞，吾为尔楚歌。且探虎穴向沙漠，鸣鞭走马凌黄河。耻作易水别，临岐泪滂沱。
留别王司马嵩:鲁连卖谈笑，岂是顾千金。陶朱虽相越，本有五湖心。余亦南阳子，时为梁甫吟。苍山容偃蹇，白日惜颓侵。愿一佐明主，功成还旧林。西来何所为，孤剑托知音。鸟爱碧山远，鱼游沧海深。呼鹰过上蔡，卖畚向嵩岑。他日闲相访，丘中有素琴。
魏郡别苏明府因北游:魏都接燕赵，美女夸芙蓉。淇水流碧玉，舟车日奔冲。青楼夹两岸，万室喧歌钟。天下称豪贵，游此每相逢。洛阳苏季子，剑戟森词锋。六印虽未佩，轩车若飞龙。黄金数百镒，白璧有几双。散尽空掉臂，高歌赋还邛。落魄乃如此，何人不相从。远别隔两河，云山杳千重。何时更杯酒，再得论心胸。
留别西河刘少府:秋发已种种，所为竟无成。闲倾鲁壶酒，笑对刘公荣。谓我是方朔，人间落岁星。白衣千万乘，何事去天庭。君亦不得意，高歌羡鸿冥。世人若醯鸡，安可识梅生。虽为刀笔吏，缅怀在赤城。余亦如流萍，随波乐休明。自有两少妾，双骑骏马行。东山春酒绿，归隐谢浮名。
广陵赠别:玉瓶沽美酒，数里送君还。系马垂杨下，衔杯大道间。天边看渌水，海上见青山。兴罢各分袂，何须醉别颜。
感时留别从兄徐王延年、从弟延陵:天籁何参差，噫然大块吹。玄元包橐籥，紫气何逶迤。七叶运皇化，千龄光本支。仙风生指树，大雅歌螽斯。诸王若鸾虬，肃穆列藩维。哲兄锡茅土，圣代罗荣滋。九卿领徐方，七步继陈思。伊昔全盛日，雄豪动京师。冠剑朝凤阙，楼船侍龙池。鼓钟出朱邸，金翠照丹墀。君王一顾盼，选色献蛾眉。列戟十八年，未曾辄迁移。大臣小喑呜，谪窜天南垂。长沙不足舞，贝锦且成诗。佐郡浙江西，病闲绝驱驰。阶轩日苔藓，鸟雀噪檐帷。时乘平肩舆，出入畏人知。北宅聊偃憩，欢愉恤茕嫠。羞言梁苑地，烜赫耀旌旗。兄弟八九人，吴秦各分离。大贤达机兆，岂独虑安危。小子谢麟阁，雁行忝肩随。令弟字延陵，凤毛出天姿。清英神仙骨，芬馥茝兰蕤。梦得春草句，将非惠连谁。深心紫河车，与我特相宜。金膏犹罔象，玉液尚磷缁。伏枕寄宾馆，宛同清漳湄。药物多见馈，珍羞亦兼之。谁道溟渤深，犹言浅恩慈。鸣蝉游子意，促织念归期。骄阳何太赫，海水烁龙龟。百川尽凋枯，舟楫阁中逵。策马摇凉月，通宵出郊圻。泣别目眷眷，伤心步迟迟。愿言保明德，王室伫清夷。掺袂何所道，援毫投此辞。
金陵白下亭留别:驿亭三杨树，正当白下门。吴烟暝长条，汉水啮古根。向来送行处，回首阻笑言。别后若见之，为余一攀翻。
别东林寺僧:东林送客处，月出白猿啼。笑别庐山远，何烦过虎溪。
将游衡岳，过汉阳双松亭，留别族弟浮屠谈皓:秦欺赵氏璧，却入邯郸宫。本是楚家玉，还来荆山中。丹彩泻沧溟，精辉凌白虹。青蝇一相点，流落此相同。卓绝道门秀，谈玄乃支公。延萝结幽居，剪竹绕芳丛。凉花拂户牖，天籁鸣虚空。忆我初来时，蒲萄开景风。今兹大火落，秋叶黄梧桐。水色梦沅湘，长沙去何穷。寄书访衡峤，但与南飞鸿。
留别贾舍人至二首:大梁白云起，飘飖来南洲。裴回苍梧野，十见罗浮秋。鳌抃山海倾，四溟扬洪流。意欲托孤凤，从之摩天游。凤苦道路难，翱翔还昆丘。不肯衔我去，哀鸣惭不周。远客谢主人，明珠难暗投。拂拭倚天剑，西登岳阳楼。长啸万里风，扫清胸中忧。谁念刘越石，化为绕指柔。秋风吹胡霜，凋此檐下芳。折芳怨岁晚，离别凄以伤。谬攀青琐贤，延我于北堂。君为长沙客，我独之夜郎。劝此一杯酒，岂惟道路长。割珠两分赠，寸心贵不忘。何必儿女仁，相看泪成行。
渡荆门送别:流远荆门外，来从楚国游。山随平野尽，江入大荒流。月下飞天镜，云生结海楼。仍连故乡水，万里送行舟。
南陵别儿童入京:白酒新熟山中归，黄鸡啄黍秋正肥。呼童烹鸡酌白酒，儿女嬉笑牵人衣。高歌取醉欲自慰，起舞落日争光辉。游说万乘苦不早，著鞭跨马涉远道。会稽愚妇轻买臣，余亦辞家西入秦。仰天大笑出门去，我辈岂是蓬蒿人。
赠别王山人归布山:王子析道论，微言破秋毫。还归布山隐，兴入天云高。尔去安可迟，瑶草恐衰歇。我心亦怀归，屡梦松上月。傲然遂独往，长啸开岩扉。林壑久已芜，石道生蔷薇。愿言弄笙鹤，岁晚来相依。
江夏别宋之悌:楚水清若空，遥将碧海通。人分千里外，兴在一杯中。谷鸟吟晴日，江猿啸晚风。平生不下泪，于此泣无穷。
南阳送客:斗酒勿为薄，寸心贵不忘。坐惜故人去，偏令游子伤。离颜怨芳草，春思结垂杨。挥手再三别，临岐空断肠。
送王屋山人魏万还王屋:仙人东方生，浩荡弄云海。沛然乘天游，独往失所在。魏侯继大名，本家聊摄城。卷舒入元化，迹与古贤并。十三弄文史，挥笔如振绮。辩折田巴生，心齐鲁连子。西涉清洛源，颇惊人世喧。采秀卧王屋，因窥洞天门。朅来游嵩峰，羽客何双双。朝携月光子，暮宿玉女窗。鬼谷上窈窕，龙潭下奔潈。东浮汴河水，访我三千里。逸兴满吴云，飘摇浙江汜。挥手杭越间，樟亭望潮还。涛卷海门石，云横天际山。白马走素车，雷奔骇心颜。遥闻会稽美，且度耶溪水。万壑与千岩，峥嵘镜湖里。秀色不可名，清辉满江城。人游月边去，舟在空中行。此中久延伫，入剡寻王许。笑读曹娥碑，沉吟黄绢语。天台连四明，日入向国清。五峰转月色，百里行松声。灵溪咨沿越，华顶殊超忽。石梁横青天，侧足履半月。忽然思永嘉，不惮海路赊。挂席历海峤，回瞻赤城霞。赤城渐微没，孤屿前峣兀。水续万古流，亭空千霜月。缙云川谷难，石门最可观。瀑布挂北斗，莫穷此水端。喷壁洒素雪，空濛生昼寒。却思恶溪去，宁惧恶溪恶。咆哮七十滩，水石相喷薄。路创李北海，岩开谢康乐。松风和猿声，搜索连洞壑。径出梅花桥，双溪纳归潮。落帆金华岸，赤松若可招。沈约八咏楼，城西孤岧峣。岧峣四荒外，旷望群川会。云卷天地开，波连浙西大。乱流新安口，北指严光濑。钓台碧云中，邈与苍岭对。稍稍来吴都，裴回上姑苏。烟绵横九疑，漭荡见五湖。目极心更远，悲歌但长吁。回桡楚江滨，挥策扬子津。身著日本裘，昂藏出风尘。五月造我语，知非儓拟人。相逢乐无限，水石日在眼。徒干五诸侯，不致百金产。吾友扬子云，弦歌播清芬。虽为江宁宰，好与山公群。乘兴但一行，且知我爱君。君来几何时，仙台应有期。东窗绿玉树，定长三五枝。至今天坛人，当笑尔归迟。我苦惜远别，茫然使心悲。黄河若不断，白首长相思。
送友人寻越中山水:闻道稽山去，偏宜谢客才。千岩泉洒落，万壑树萦回。东海横秦望，西陵绕越台。湖清霜镜晓，涛白雪山来。八月枚乘笔，三吴张翰杯。此中多逸兴，早晚向天台。
送友人游梅湖:送君游梅湖，应见梅花发。有使寄我来，无令红芳歇。暂行新林浦，定醉金陵月。莫惜一雁书，音尘坐胡越。
送崔十二游天竺寺:还闻天竺寺，梦想怀东越。每年海树霜，桂子落秋月。送君游此地，已属流芳歇。待我来岁行，相随浮溟渤。
送杨山人归天台:客有思天台，东行路超忽。涛落浙江秋，沙明浦阳月。今游方厌楚，昨梦先归越。且尽秉烛欢，无辞凌晨发。我家小阮贤，剖竹赤城边。诗人多见重，官烛未曾然。兴引登山屐，情催泛海船。石桥如可度，携手弄云烟。
送温处士归黄山白鹅峰旧居:黄山四千仞，三十二莲峰。丹崖夹石柱，菡萏金芙蓉。伊昔升绝顶，下窥天目松。仙人炼玉处，羽化留馀踪。亦闻温伯雪，独往今相逢。采秀辞五岳，攀岩历万重。归休白鹅岭，渴饮丹砂井。凤吹我时来，云车尔当整。去去陵阳东，行行芳桂丛。回溪十六度，碧嶂尽晴空。他日还相访，乘桥蹑彩虹。
送方士赵叟之东平:长桑晓洞视，五藏无全牛。赵叟得秘诀，还从方士游。西过获麟台，为我吊孔丘。念别复怀古，潸然空泪流。
送韩准、裴政、孔巢父还山:猎客张兔罝，不能挂龙虎。所以青云人，高歌在岩户。韩生信英彦，裴子含清真。孔侯复秀出，俱与云霞亲。峻节凌远松，同衾卧盘石。斧冰嗽寒泉，三子同二屐。时时或乘兴，往往云无心。出山揖牧伯，长啸轻衣簪。昨宵梦里还，云弄竹溪月。今晨鲁东门，帐饮与君别。雪崖滑去马，萝径迷归人。相思若烟草，历乱无冬春。
对雪奉饯任城六父秩满归京:龙虎谢鞭策，鹓鸾不司晨。君看海上鹤，何似笼中鹑。独用天地心，浮云乃吾身。虽将簪组狎，若与烟霞亲。季父有英风，白眉超常伦。一官即梦寐，脱屣归西秦。窦公敞华筵，墨客尽来臻。燕歌落胡雁，郢曲回阳春。征马百度嘶，游车动行尘。踌躇未忍去，恋此四座人。饯离驻高驾，惜别空殷勤。何时竹林下，更与步兵邻。
送薛九被谗去鲁:宋人不辨玉，鲁贱东家丘。我笑薛夫子，胡为两地游。黄金消众口，白璧竟难投。梧桐生蒺藜，绿竹乏佳宾。凤凰宿谁家，遂与群鸡匹。田家养老马，穷士归其门。蛾眉笑躃者，宾客去平原。却斩美人首，三千还骏奔。毛公一挺剑，楚赵两相存。孟尝习狡兔，三窟赖冯谖。信陵夺兵符，为用侯生言。春申一何愚，刎首为李园。贤哉四公子，抚掌黄泉里。借问笑何人，笑人不好士。尔去且勿喧，桃李竟何言。沙丘无漂母，谁肯饭王孙。
鲁郡尧祠送张十四游河北:猛虎伏尺草，虽藏难蔽身。有如张公子，肮脏在风尘。岂无横腰剑，屈彼淮阴人。击筑向北燕，燕歌易水滨。归来泰山上，当与尔为邻。
送贺宾客归越:镜湖流水漾清波，狂客归舟逸兴多。山阴道士如相见，应写黄庭换白鹅。
同王昌龄送族弟襄归桂阳二首:秦地见碧草，楚谣对清樽。把酒尔何思，鹧鸪啼南园。余欲罗浮隐，犹怀明主恩。踌躇紫宫恋，孤负沧洲言。终然无心云，海上同飞翻。相期乃不浅，幽桂有芳根。尔家何在潇湘川，青莎白石长沙边。昨梦江花照江日，几枝正发东窗前。觉来欲往心悠然，魂随越鸟飞南天。秦云连山海相接，桂水横烟不可涉。送君此去令人愁，风帆茫茫隔河洲。春潭琼草绿可折，西寄长安明月楼。
送于十八应四子举落第还嵩山:吾祖吹橐籥，天人信森罗。归根复太素，群动熙元和。炎炎四真人，摛辩若涛波。交流无时寂，杨墨日成科。夫子闻洛诵，夸才才固多。为金好踊跃，久客方蹉跎。道可束卖之，五宝溢山河。劝君还嵩丘，开酌盼庭柯。三花如未落，乘兴一来过。
送侯十一:朱亥已击晋，侯嬴尚隐身。时无魏公子，岂贵抱关人。余亦不火食，游梁同在陈。空馀湛卢剑，赠尔托交亲。
金陵送张十一再游东吴:张翰黄花句，风流五百年。谁人今继作，夫子世称贤。再动游吴棹，还浮入海船。春光白门柳，霞色赤城天。去国难为别，思归各未旋。空馀贾生泪，相顾共凄然。
送纪秀才游越:海水不满眼，观涛难称心。即知蓬莱石，却是巨鳌簪。送尔游华顶，令余发舄吟。仙人居射的，道士住山阴。禹穴寻溪入，云门隔岭深。绿萝秋月夜，相忆在鸣琴。
送岑征君归鸣皋山:岑公相门子，雅望归安石。奕世皆夔龙，中台竟三拆。至人达机兆，高揖九州伯。奈何天地间，而作隐沦客。贵道能全真，潜辉卧幽邻。探元入窅默，观化游无垠。光武有天下，严陵为故人。虽登洛阳殿，不屈巢由身。余亦谢明主，今称偃蹇臣。登高览万古，思与广成邻。蹈海宁受赏，还山非问津。西来一摇扇，共拂元规尘。
送友人:青山横北郭，白水绕东城。此地一为别，孤蓬万里征。浮云游子意，落日故人情。挥手自兹去，萧萧班马鸣。
江上送女道士褚三清游南岳:吴江女道士，头戴莲花巾。霓衣不湿雨，特异阳台云。足下远游履，凌波生素尘。寻仙向南岳，应见魏夫人。
送别得书字:水色南天远，舟行若在虚。迁人发佳兴，吾子访闲居。日落看归鸟，潭澄羡跃鱼。圣朝思贾谊，应降紫泥书。
送麹十少府:试发清秋兴，因为吴会吟。碧云敛海色，流水折江心。我有延陵剑，君无陆贾金。艰难此为别，惆怅一何深。
送张秀才谒高中丞:秦帝沦玉镜，留侯降氛氲。感激黄石老，经过沧海君。壮士挥金槌，报仇六国闻。智勇冠终古，萧陈难与群。两龙争斗时，天地动风云。酒酣舞长剑，仓卒解汉纷。宇宙初倒悬，鸿沟势将分。英谋信奇绝，夫子扬清芬。胡月入紫微，三光乱天文。高公镇淮海，谈笑却妖氛。采尔幕中画，戡难光殊勋。我无燕霜感，玉石俱烧焚。但洒一行泪，临歧竟何云。
饯校书叔云:少年费白日，歌笑矜朱颜。不知忽已老，喜见春风还。惜别且为欢，裴回桃李间。看花饮美酒，听鸟临晴山。向晚竹林寂，无人空闭关。
送王孝廉觐省:彭蠡将天合，姑苏在日边。宁亲候海色，欲动孝廉船。窈窕晴江转，参差远岫连。相思无昼夜，东泣似长川。
同吴王送杜秀芝赴举入京:秀才何翩翩，王许回也贤。暂别庐江守，将游京兆天。秋山宜落日，秀水出寒烟。欲折一枝桂，还来雁沼前。
洞庭醉后送绛州吕使君果流澧州:昔别若梦中，天涯忽相逢。洞庭破秋月，纵酒开愁容。赠剑刻玉字，延平两蛟龙。送君不尽意，书及雁回峰。
江夏送友人:雪点翠云裘，送君黄鹤楼。黄鹤振玉羽，西飞帝王州。凤无琅玕实，何以赠远游。裴回相顾影，泪下汉江流。
酬谈少府:一尉居倏忽，梅生有仙骨。三事或可羞，匈奴哂千秋。壮心屈黄绶，浪迹寄沧洲。昨观荆岘作，如从云汉游。老夫当暮矣，蹀足惧骅骝。
山中问答:问余何意栖碧山，笑而不答心自闲。桃花流水窅然去，别有天地非人间。
酬张司马赠墨:上党碧松烟，夷陵丹砂末。兰麝凝珍墨，精光乃堪掇。黄头奴子双鸦鬟，锦囊养之怀袖间。今日赠予兰亭去，兴来洒笔会稽山。
答长安崔少府叔封游终南翠微寺太宗皇帝金沙泉见寄:河伯见海若，傲然夸秋水。小物昧远图，宁知通方士。多君紫霄意，独往苍山里。地古寒云深，岩高长风起。初登翠微岭，复憩金沙泉。践苔朝霜滑，弄波夕月圆。饮彼石下流，结萝宿溪烟。鼎湖梦渌水，龙驾空茫然。早行子午关，却登山路远。拂琴听霜猿，灭烛乃星饭。人烟无明异，鸟道绝往返。攀崖倒青天，下视白日晚。既过石门隐，还唱石潭歌。涉雪搴紫芳，濯缨想清波。此人不可见，此地君自过。为余谢风泉，其如幽意何。
酬崔五郎中:朔云横高天，万里起秋色。壮士心飞扬，落日空叹息。长啸出原野，凛然寒风生。幸遭圣明时，功业犹未成。奈何怀良图，郁悒独愁坐。杖策寻英豪，立谈乃知我。崔公生民秀，缅邈青云姿。制作参造化，托讽含神祇。海岳尚可倾，吐诺终不移。是时霜飙寒，逸兴临华池。起舞拂长剑，四座皆扬眉。因得穷欢情，赠我以新诗。又结汗漫期，九垓远相待。举身憩蓬壶，濯足弄沧海。从此凌倒景，一去无时还。朝游明光宫，暮入阊阖关。但得长把袂，何必嵩丘山。
以诗代书答元丹丘:青鸟海上来，今朝发何处。口衔云锦字，与我忽飞去。鸟去凌紫烟，书留绮窗前。开缄方一笑，乃是故人传。故人深相勖，忆我劳心曲。离居在咸阳，三见秦草绿。置书双袂间，引领不暂闲。长望杳难见，浮云横远山。
金门答苏秀才:君还石门日，朱火始改木。春草如有情，山中尚含绿。折芳愧遥忆，永路当日勖。远见故人心，平生以此足。巨海纳百川，麟阁多才贤。献书入金阙，酌醴奉琼筵。屡忝白云唱，恭闻黄竹篇。恩光照拙薄，云汉希腾迁。铭鼎倘云遂，扁舟方渺然。我留在金门，君去卧丹壑。未果三山期，遥欣一丘乐。玄珠寄象罔，赤水非寥廓。愿狎东海鸥，共营西山药。栖岩君寂灭，处世余龙蠖。良辰不同赏，永日应闲居。鸟吟檐间树，花落窗下书。缘溪见绿筱，隔岫窥红蕖。采薇行笑歌，眷我情何已。月出石镜间，松鸣风琴里。得心自虚妙，外物空颓靡。身世如两忘，从君老烟水。
酬坊州王司马与阎正字对雪见赠:游子东南来，自宛适京国。飘然无心云，倏忽复西北。访戴昔未偶，寻嵇此相得。愁颜发新欢，终宴叙前识。阎公汉庭旧，沈郁富才力。价重铜龙楼，声高重门侧。宁期此相遇，华馆陪游息。积雪明远峰，寒城锁春色。主人苍生望，假我青云翼。风水如见资，投竿佐皇极。
酬岑勋见寻就元丹丘对酒相待，以诗见招:黄鹤东南来，寄书写心曲。倚松开其缄，忆我肠断续。不以千里遥，命驾来相招。中逢元丹丘，登岭宴碧霄。对酒忽思我，长啸临清飙。蹇予未相知，茫茫绿云垂。俄然素书及，解此长渴饥。策马望山月，途穷造阶墀。喜兹一会面，若睹琼树枝。忆君我远来，我欢方速至。开颜酌美酒，乐极忽成醉。我情既不浅，君意方亦深。相知两相得，一顾轻千金。且向山客笑，与君论素心。
答从弟幼成过西园见赠:一身自潇洒，万物何嚣喧。拙薄谢明时，栖闲归故园。二季过旧壑，四邻驰华轩。衣剑照松宇，宾徒光石门。山童荐珍果，野老开芳樽。上陈樵渔事，下叙农圃言。昨来荷花满，今见兰苕繁。一笑复一歌，不知夕景昏。醉罢同所乐，此情难具论。
酬王补阙惠翼庄庙宋丞泚赠别:学道三千春，自言羲和人。轩盖宛若梦，云松长相亲。偶将二公合，复与三山邻。喜结海上契，自为天外宾。鸾翮我先铩，龙性君莫驯。朴散不尚古，时讹皆失真。勿踏荒溪坡，朅来浩然津。薜带何辞楚，桃源堪避秦。世迫且离别，心在期隐沦。酬赠非炯诫，永言铭佩绅。
玩月金陵城西孙楚酒楼达曙歌吹日晚乘醉…访崔四侍御:昨玩西城月，青天垂玉钩。朝沽金陵酒，歌吹孙楚楼。忽忆绣衣人，乘船往石头。草裹乌纱巾，倒被紫绮裘。两岸拍手笑，疑是王子猷。酒客十数公，崩腾醉中流。谑浪棹海客，喧呼傲阳侯。半道逢吴姬，卷帘出揶揄。我忆君到此，不知狂与羞。一月一见君，三杯便回桡。舍舟共连袂，行上南渡桥。兴发歌绿水，秦客为之摇。鸡鸣复相招，清宴逸云霄。赠我数百字，字字凌风飙。系之衣裘上，相忆每长谣。
答族侄僧中孚赠玉泉仙人掌茶:常闻玉泉山，山洞多乳窟。仙鼠如白鸦，倒悬清溪月。茗生此中石，玉泉流不歇。根柯洒芳津，采服润肌骨。丛老卷绿叶，枝枝相接连。曝成仙人掌，似拍洪崖肩。举世未见之，其名定谁传。宗英乃禅伯，投赠有佳篇。清镜烛无盐，顾惭西子妍。朝坐有馀兴，长吟播诸天。
至陵阳山登天柱石，酬韩侍御见招隐黄山:韩众骑白鹿，西往华山中。玉女千馀人，相随在云空。见我传秘诀，精诚与天通。何意到陵阳，游目送飞鸿。天子昔避狄，与君亦乘骢。拥兵五陵下，长策遏胡戎。时泰解绣衣，脱身若飞蓬。鸾凤翻羽翼，啄粟坐樊笼。海鹤一笑之，思归向辽东。黄山过石柱，巘崿上攒丛。因巢翠玉树，忽见浮丘公。又引王子乔，吹笙舞松风。朗咏紫霞篇，请开蕊珠宫。步纲绕碧落，倚树招青童。何日可携手，遗形入无穷。
酬崔十五见招:尔有鸟迹书，相招琴溪饮。手迹尺素中，如天落云锦。读罢向空笑，疑君在我前。长吟字不灭，怀袖且三年。
游南阳白水登石激作:朝涉白水源，暂与人俗疏。岛屿佳境色，江天涵清虚。目送去海云，心闲游川鱼。长歌尽落日，乘月归田庐。
游南阳清泠泉:惜彼满日暮，爱此寒泉清。西辉逐流水，荡漾游子情。空歌望云月，曲尽长松声。
寻鲁城北范居士失道落苍耳中见范置酒摘苍耳作:雁度秋色远，日静无云时。客心不自得，浩漫将何之。忽忆范野人，闲园养幽姿。茫然起逸兴，但恐行来迟。城壕失往路，马首迷荒陂。不惜翠云裘，遂为苍耳欺。入门且一笑，把臂君为谁。酒客爱秋蔬，山盘荐霜梨。他筵不下箸，此席忘朝饥。酸枣垂北郭，寒瓜蔓东篱。还倾四五酌，自咏猛虎词。近作十日欢，远为千载期。风流自簸荡，谑浪偏相宜。酣来上马去，却笑高阳池。
秋夜与刘砀山泛宴喜亭池:明宰试舟楫，张灯宴华池。文招梁苑客，歌动郢中儿。月色望不尽，空天交相宜。令人欲泛海，只待长风吹。
携妓登梁王栖霞山孟氏桃园中:碧草已满地，柳与梅争春。谢公自有东山妓，金屏笑坐如花人。今日非昨日，明日还复来。白发对绿酒，强歌心已摧。君不见梁王池上月，昔照梁王樽酒中。梁王已去明月在，黄鹂愁醉啼春风。分明感激眼前事，莫惜醉卧桃园东。
与从侄杭州刺史良游天竺寺:挂席凌蓬丘，观涛憩樟楼。三山动逸兴，五马同遨游。天竺森在眼，松风飒惊秋。览云测变化，弄水穷清幽。叠嶂隔遥海，当轩写归流。诗成傲云月，佳趣满吴洲。
同友人舟行游台越作:楚臣伤江枫，谢客拾海月。怀沙去潇湘，挂席泛溟渤。蹇予访前迹，独往造穷发。古人不可攀，去若浮云没。愿言弄倒景，从此炼真骨。华顶窥绝溟，蓬壶望超忽。不知青春度，但怪绿芳歇。空持钓鳌心，从此谢魏阙。
朝下过卢郎中叙旧游:君登金华省，我入银台门。幸遇圣明主，俱承云雨恩。复此休浣时，闲为畴昔言。却话山海事，宛然林壑存。明湖思晓月，叠嶂忆清猿。何由返初服，田野醉芳樽。
侍从游宿温泉宫作:羽林十二将，罗列应星文。霜仗悬秋月，霓旌卷夜云。严更千户肃，清乐九天闻。日出瞻佳气，葱葱绕圣君。
春日游罗敷潭:行歌入谷口，路尽无人跻。攀崖度绝壑，弄水寻回溪。云从石上起，客到花间迷。淹留未尽兴，日落群峰西。
游谢氏山亭:沦老卧江海，再欢天地清。病闲久寂寞，岁物徒芬荣。借君西池游，聊以散我情。扫雪松下去，扪萝石道行。谢公池塘上，春草飒已生。花枝拂人来，山鸟向我鸣。田家有美酒，落日与之倾。醉罢弄归月，遥欣稚子迎。
同族侄评事黯游昌禅师山池二首:远公爱康乐，为我开禅关。萧然松石下，何异清凉山。花将色不染，水与心俱闲。一坐度小劫，观空天地间。客来花雨际，秋水落金池。片石寒青锦，疏杨挂绿丝。高僧拂玉柄，童子献霜梨。惜去爱佳景，烟萝欲暝时。
游秋浦白笴陂二首:何处夜行好，月明白笴陂。山光摇积雪，猿影挂寒枝。但恐佳景晚，小令归棹移。人来有清兴，及此有相思。白笴夜长啸，爽然溪谷寒。鱼龙动陂水，处处生波澜。天借一明月，飞来碧云端。故乡不可见，肠断正西看。
流夜郎至江夏，陪长史叔及薛明府宴兴德寺南阁:绀殿横江上，青山落镜中。岸回沙不尽，日映水成空。天乐流香阁，莲舟飏晚风。恭陪竹林宴，留醉与陶公。
泛沔州城南郎官湖:张公多逸兴，共泛沔城隅。当时秋月好，不减武昌都。四座醉清光，为欢古来无。郎官爱此水，因号郎官湖。风流若未减，名与此山俱。
陪侍郎叔游洞庭醉后三首:今日竹林宴，我家贤侍郎。三杯容小阮，醉后发清狂。船上齐桡乐，湖心泛月归。白鸥闲不去，争拂酒筵飞。刬却君山好，平铺湘水流。巴陵无限酒，醉杀洞庭秋。
陪族叔刑部侍郎晔及中书贾舍人至游洞庭五首:洞庭西望楚江分，水尽南天不见云。日落长沙秋色远，不知何处吊湘君。南湖秋水夜无烟，耐可乘流直上天。且就洞庭赊月色，将船买酒白云边。洛阳才子谪湘川，元礼同舟月下仙。记得长安还欲笑，不知何处是西天。洞庭湖西秋月辉，潇湘江北早鸿飞。醉客满船歌白苎，不知霜露入秋衣。帝子潇湘去不还，空馀秋草洞庭间。淡扫明湖开玉镜，丹青画出是君山。
与谢良辅游泾川陵岩寺:乘君素舸泛泾西，宛似云门对若溪。且从康乐寻山水，何必东游入会稽。
游水西简郑明府:天宫水西寺，云锦照东郭。清湍鸣回溪，绿水绕飞阁。凉风日潇洒，幽客时憩泊。五月思貂裘，谓言秋霜落。石萝引古蔓，岸笋开新箨。吟玩空复情，相思尔佳作。郑公诗人秀，逸韵宏寥廓。何当一来游，惬我雪山诺。
九日登山:渊明归去来，不与世相逐。为无杯中物，遂偶本州牧。因招白衣人，笑酌黄花菊。我来不得意，虚过重阳时。题舆何俊发，遂结城南期。筑土按响山，俯临宛水湄。胡人叫玉笛，越女弹霜丝。自作英王胄，斯乐不可窥。赤鲤涌琴高，白龟道冯夷。灵仙如仿佛，奠酹遥相知。古来登高人，今复几人在。沧洲违宿诺，明日犹可待。连山似惊波，合沓出溟海。扬袂挥四座，酩酊安所知。齐歌送清扬，起舞乱参差。宾随落叶散，帽逐秋风吹。别后登此台，愿言长相思。
九日:今日云景好，水绿秋山明。携壶酌流霞，搴菊泛寒荣。地远松石古，风扬弦管清。窥觞照欢颜，独笑还自倾。落帽醉山月，空歌怀友生。
九日龙山饮:九日龙山饮，黄花笑逐臣。醉看风落帽，舞爱月留人。
陪族叔当涂宰游化城寺升公清风亭:化城若化出，金榜天宫开。疑是海上云，飞空结楼台。升公湖上秀，粲然有辩才。济人不利己，立俗无嫌猜。了见水中月，青莲出尘埃。闲居清风亭，左右清风来。当暑阴广殿，太阳为裴回。茗酌待幽客，珍盘荐凋梅。飞文何洒落，万象为之摧。季父拥鸣琴，德声布动雷。虽游道林室，亦举陶潜杯。清乐动诸天，长松自吟哀。留欢若可尽，劫石乃成灰。
登锦城散花楼:日照锦城头，朝光散花楼。金窗夹绣户，珠箔悬银钩。飞梯绿云中，极目散我忧。暮雨向三峡，春江绕双流。今来一登望，如上九天游。
登峨眉山:蜀国多仙山，峨眉邈难匹。周流试登览，绝怪安可息。青冥倚天开，彩错疑画出。泠然紫霞赏，果得锦囊术。云间吟琼箫，石上弄宝瑟。平生有微尚，欢笑自此毕。烟容如在颜，尘累忽相失。倘逢骑羊子，携手凌白日。
登单父陶少府半月台:陶公有逸兴，不与常人俱。筑台像半月，回向高城隅。置酒望白云，商飙起寒梧。秋山入远海，桑柘罗平芜。水色渌且明，令人思镜湖。终当过江去，爱此暂踟蹰。
登邯郸洪波台，置酒观发兵:我把两赤羽，来游燕赵间。天狼正可射，感激无时闲。观兵洪波台，倚剑望玉关。请缨不系越，且向燕然山。风引龙虎旗，歌钟昔追攀。击筑落高月，投壶破愁颜。遥知百战胜，定扫鬼方还。
登金陵冶城西北谢安墩:晋室昔横溃，永嘉遂南奔。沙尘何茫茫，龙虎斗朝昏。胡马风汉草，天骄蹙中原。哲匠感颓运，云鹏忽飞翻。组练照楚国，旌旗连海门。西秦百万众，戈甲如云屯。投鞭可填江，一扫不足论。皇运有返正，丑虏无遗魂。谈笑遏横流，苍生望斯存。冶城访古迹，犹有谢安墩。凭览周地险，高标绝人喧。想像东山姿，缅怀右军言。梧桐识嘉树，蕙草留芳根。白鹭映春洲，青龙见朝暾。地古云物在，台倾禾黍繁。我来酌清波，于此树名园。功成拂衣去，归入武陵源。
登梅冈望金陵，赠族侄高座寺僧中孚:钟山抱金陵，霸气昔腾发。天开帝王居，海色照宫阙。群峰如逐鹿，奔走相驰突。江水九道来，云端遥明没。时迁大运去，龙虎势休歇。我来属天清，登览穷楚越。吾宗挺禅伯，特秀鸾凤骨。众星罗青天，明者独有月。冥居顺生理，草木不剪伐。烟窗引蔷薇，石壁老野蕨。吴风谢安屐，白足傲履袜。几宿一下山，萧然忘干谒。谈经演金偈，降鹤舞海雪。时闻天香来，了与世事绝。佳游不可得，春风惜远别。赋诗留岩屏，千载庶不灭。
登金陵凤凰台:凤凰台上凤凰游，凤去台空江自流。吴宫花草埋幽径，晋代衣冠成古丘。三山半落青天外，二水中分白鹭洲。总为浮云能蔽日，长安不见使人愁。
江上望皖公山:奇峰出奇云，秀木含秀气。清宴皖公山，巉绝称人意。独游沧江上，终日淡无味。但爱兹岭高，何由讨灵异。默然遥相许，欲往心莫遂。待吾还丹成，投迹归此地。
与贾至舍人于龙兴寺剪落梧桐枝望灉湖:剪落青梧枝，灉湖坐可窥。雨洗秋山净，林光澹碧滋。水闲明镜转，云绕画屏移。千古风流事，名贤共此时。
挂席江上待月有怀:待月月未出，望江江自流。倏忽城西郭，青天悬玉钩。素华虽可揽，清景不可游。耿耿金波里，空瞻鳷鹊楼。
秋登宣城谢脁北楼:江城如画里，山晓望晴空。两水夹明镜，双桥落彩虹。人烟寒橘柚，秋色老梧桐。谁念北楼上，临风怀谢公。
登敬亭北二小山，余时送客，逢崔侍御，并登此地:送客谢亭北，逢君纵酒还。屈盘戏白马，大笑上青山。回鞭指长安，西日落秦关。帝乡三千里，杳在碧云间。
登广武古战场怀古:秦鹿奔野草，逐之若飞蓬。项王气盖世，紫电明双瞳。呼吸八千人，横行起江东。赤精斩白帝，叱咤入关中。两龙不并跃，五纬与天同。楚灭无英图，汉兴有成功。按剑清八极，归酣歌大风。伊昔临广武，连兵决雌雄。分我一杯羹，太皇乃汝翁。战争有古迹，壁垒颓层穹。猛虎啸洞壑，饥鹰鸣秋空。翔云列晓阵，杀气赫长虹。拨乱属豪圣，俗儒安可通。沉湎呼竖子，狂言非至公。抚掌黄河曲，嗤嗤阮嗣宗。
下途归石门旧居:吴山高，越水清，握手无言伤别情。将欲辞君挂帆去，离魂不散烟郊树。此心郁怅谁能论，有愧叨承国士恩。云物共倾三月酒，岁时同饯五侯门。羡君素书尝满案，含丹照白霞色烂。余尝学道穷冥筌，梦中往往游仙山。何当脱屣谢时去，壶中别有日月天。俯仰人间易凋朽，钟峰五云在轩牖。惜别愁窥玉女窗，归来笑把洪崖手。隐居寺，隐居山，陶公炼液栖其间。灵神闭气昔登攀，恬然但觉心绪闲。数人不知几甲子，昨夜犹带冰霜颜。我离虽则岁物改，如今了然失所在。别君莫道不尽欢，悬知乐客遥相待。石门流水遍桃花，我亦曾到秦人家。不知何处得鸡豕，就中仍见繁桑麻。翛然远与世事间，装鸾驾鹤又复远。何必长从七贵游，劳生徒聚万金产。挹君去，长相思，云游雨散从此辞。欲知怅别心易苦，向暮春风杨柳丝。
奔亡道中五首:苏武天山上，田横海岛边。万重关塞断，何日是归年。亭伯去安在，李陵降未归。愁容变海色，短服改胡衣。谈笑三军却，交游七贵疏。仍留一只箭，未射鲁连书。函谷如玉关，几时可生还。洛阳为易水，嵩岳是燕山。俗变羌胡语，人多沙塞颜。申包惟恸哭，七日鬓毛斑。淼淼望湖水，青青芦叶齐。归心落何处，日没大江西。歇马傍春草，欲行远道迷。谁忍子规鸟，连声向我啼。
郢门秋怀:郢门一为客，巴月三成弦。朔风正摇落，行子愁归旋。杳杳山外日，茫茫江上天。人迷洞庭水，雁度潇湘烟。清旷谐宿好，缁磷及此年。百龄何荡漾，万化相推迁。空谒苍梧帝，徒寻溟海仙。已闻蓬海浅，岂见三桃圆。倚剑增浩叹，扪襟还自怜。终当游五湖，濯足沧浪泉。
自巴东舟行经瞿唐峡，登巫山最高峰，晚还题壁:江行几千里，海月十五圆。始经瞿塘峡，遂步巫山巅。巫山高不穷，巴国尽所历。日边攀垂萝，霞外倚穹石。飞步凌绝顶，极目无纤烟。却顾失丹壑，仰观临青天。青天若可扪，银汉去安在。望云知苍梧，记水辨瀛海。周游孤光晚，历览幽意多。积雪照空谷，悲风鸣森柯。归途行欲曛，佳趣尚未歇。江寒早啼猿，松暝已吐月。月色何悠悠，清猿响啾啾。辞山不忍听，挥策还孤舟。
上元夫人:上元谁夫人，偏得王母娇。嵯峨三角髻，馀发散垂腰。裘披青毛锦，身著赤霜袍。手提嬴女儿，闲与凤吹箫。眉语两自笑，忽然随风飘。
岘山怀古:访古登岘首，凭高眺襄中。天清远峰出，水落寒沙空。弄珠见游女，醉酒怀山公。感叹发秋兴，长松鸣夜风。
经下邳圯桥怀张子房:子房未虎啸，破产不为家。沧海得壮士，椎秦博浪沙。报韩虽不成，天地皆振动。潜匿游下邳，岂曰非智勇。我来圯桥上，怀古钦英风。惟见碧流水，曾无黄石公。叹息此人去，萧条徐泗空。
金陵三首:晋家南渡日，此地旧长安。地即帝王宅，山为龙虎盘。金陵空壮观，天堑净波澜。醉客回桡去，吴歌且自欢。地拥金陵势，城回江水流。当时百万户，夹道起朱楼。亡国生春草，离宫没古丘。空馀后湖月，波上对江州。六代兴亡国，三杯为尔歌。苑方秦地少，山似洛阳多。古殿吴花草，深宫晋绮罗。并随人事灭，东逝与沧波。
入彭蠡经松门观石镜，缅怀谢康乐题诗书游览之志:谢公之彭蠡，因此游松门。余方窥石镜，兼得穷江源。将欲继风雅，岂徒清心魂。前赏逾所见，后来道空存。况属临泛美，而无洲渚喧。漾水向东去，漳流直南奔。空濛三川夕，回合千里昏。青桂隐遥月，绿枫鸣愁猿。水碧或可采，金精秘莫论。吾将学仙去，冀与琴高言。
陪宋中丞武昌夜饮怀古:清景南楼夜，风流在武昌。庾公爱秋月，乘兴坐胡床。龙笛吟寒水，天河落晓霜。我心还不浅，怀古醉馀觞。
姑孰十咏。丹阳湖:湖与元气连，风波浩难止。天外贾客归，云间片帆起。龟游莲叶上，鸟宿芦花里。少女棹归舟，歌声逐流水。
姑孰十咏。天门山:迥出江山上，双峰自相对。岸映松色寒，石分浪花碎。参差远天际，缥缈晴霞外。落日舟去遥，回首沉青霭。
与元丹丘方城寺谈玄作:茫茫大梦中，惟我独先觉。腾转风火来，假合作容貌。灭除昏疑尽，领略入精要。澄虑观此身，因得通寂照。郎悟前后际，始知金仙妙。幸逢禅居人，酌玉坐相召。彼我俱若丧，云山岂殊调。清风生虚空，明月见谈笑。怡然青莲宫，永愿恣游眺。
寻高凤石门山中元丹丘:寻幽无前期，乘兴不觉远。苍崖渺难涉，白日忽欲晚。未穷三四山，已历千万转。寂寂闻猿愁，行行见云收。高松来好月，空谷宜清秋。溪深古雪在，石断寒泉流。峰峦秀中天，登眺不可尽。丹丘遥相呼，顾我忽而哂。遂造穷谷间，始知静者闲。留欢达永夜，清晓方言还。
安州般若寺水阁纳凉，喜遇薛员外乂:翛然金园赏，远近含晴光。楼台成海气，草木皆天香。忽逢青云士，共解丹霞裳。水退池上热，风生松下凉。吞讨破万象，搴窥临众芳。而我遗有漏，与君用无方。心垢都已灭，永言题禅房。
月下独酌四首:花间一壶酒，独酌无相亲。举杯邀明月，对影成三人。月既不解饮，影徒随我身。暂伴月将影，行乐须及春。我歌月裴回，我舞影零乱。醒时同交欢，醉后各分散。永结无情游，相期邈云汉。天若不爱酒，酒星不在天。地若不爱酒，地应无酒泉。天地既爱酒，爱酒不愧天。已闻清比圣，复道浊如贤。贤圣既已饮，何必求神仙。三杯通大道，一斗合自然。但得酒中趣，勿为醒者传。三月咸阳城，千花昼如锦。谁能春独愁，对此径须饮。穷通与修短，造化夙所禀。一樽齐死生，万事固难审。醉后失天地，兀然就孤枕。不知有吾身，此乐最为甚。穷愁千万端，美酒三百杯。愁多酒虽少，酒倾愁不来。所以知酒圣，酒酣心自开。辞粟卧首阳，屡空饥颜回。当代不乐饮，虚名安用哉。蟹螯即金液，糟丘是蓬莱。且须饮美酒，乘月醉高台。
过汪氏别业二首:游山谁可游，子明与浮丘。叠岭碍河汉，连峰横斗牛。汪生面北阜，池馆清且幽。我来感意气，捶炰列珍羞。扫石待归月，开池涨寒流。酒酣益爽气，为乐不知秋。畴昔未识君，知君好贤才。随山起馆宇，凿石营池台。星火五月中，景风从南来。数枝石榴发，一丈荷花开。恨不当此时，相过醉金罍。我行值木落，月苦清猿哀。永夜达五更，吴歈送琼杯。酒酣欲起舞，四座歌相催。日出远海明，轩车且裴回。更游龙潭去，枕石拂莓苔。
待酒不至:玉壶系青丝，沽酒来何迟。山花向我笑，正好衔杯时。晚酌东窗下，流莺复在兹。春风与醉客，今日乃相宜。
对酒:劝君莫拒杯，春风笑人来。桃李如旧识，倾花向我开。流莺啼碧树，明月窥金罍。昨日朱颜子，今日白发催。棘生石虎殿，鹿走姑苏台。自古帝王宅，城阙闭黄埃。君若不饮酒，昔人安在哉。
嘲王历阳不肯饮酒:地白风色寒，雪花大如手。笑杀陶渊明，不饮杯中酒。浪抚一张琴，虚栽五株柳。空负头上巾，吾于尔何有。
秋日与张少府、楚城韦公藏书高斋作:日下空庭暮，城荒古迹馀。地形连海尽，天影落江虚。旧赏人虽隔，新知乐未疏。彩云思作赋，丹壁间藏书。楂拥随流叶，萍开出水鱼。夕来秋兴满，回首意何如。
秋夜独坐怀故山:小隐慕安石，远游学屈平。天书访江海，云卧起咸京。入侍瑶池宴，出陪玉辇行。夸胡新赋作，谏猎短书成。但奉紫霄顾，非邀青史名。庄周空说剑，墨翟耻论兵。拙薄遂疏绝，归闲事耦耕。顾无苍生望，空爱紫芝荣。寥落暝霞色，微茫旧壑情。秋山绿萝月，今夕为谁明。
忆崔郎中宗之游南阳遗吾孔子琴，抚之潸然感旧:昔在南阳城，唯餐独山蕨。忆与崔宗之，白水弄素月。时过菊潭上，纵酒无休歇。泛此黄金花，颓然清歌发。一朝摧玉树，生死殊飘忽。留我孔子琴，琴存人已殁。谁传广陵散，但哭邙山骨。泉户何时明，长扫狐兔窟。
望月有怀:清泉映疏松，不知几千古。寒月摇清波，流光入窗户。对此空长吟，思君意何深。无因见安道，兴尽愁人心。
落日忆山中:雨后烟景绿，晴天散馀霞。东风随春归，发我枝上花。花落时欲暮，见此令人嗟。愿游名山去，学道飞丹砂。
忆秋浦桃花旧游，时窜夜郎:桃花春水生，白石今出没。摇荡女萝枝，半摇青天月。不知旧行径，初拳几枝蕨。三载夜郎还，于兹炼金骨。
越中秋怀:越水绕碧山，周回数千里。乃是天镜中，分明画相似。爱此从冥搜，永怀临湍游。一为沧波客，十见红蕖秋。观涛壮天险，望海令人愁。路遐迫西照，岁晚悲东流。何必探禹穴，逝将归蓬丘。不然五湖上，亦可乘扁舟。
拟古十二首:青天何历历，明星如白石。黄姑与织女，相去不盈尺。银河无鹊桥，非时将安适。闺人理纨素，游子悲行役。瓶冰知冬寒，霜露欺远客。客似秋叶飞，飘飖不言归。别后罗带长，愁宽去时衣。乘月托宵梦，因之寄金徽。高楼入青天，下有白玉堂。明月看欲堕，当窗悬清光。遥夜一美人，罗衣沾秋霜。含情弄柔瑟，弹作陌上桑。弦声何激烈，风卷绕飞梁。行人皆踯躅，栖鸟起回翔。但写妾意苦，莫辞此曲伤。愿逢同心者，飞作紫鸳鸯。长绳难系日，自古共悲辛。黄金高北斗，不惜买阳春。石火无留光，还如世中人。即事已如梦，后来我谁身。提壶莫辞贫，取酒会四邻。仙人殊恍惚，未若醉中真。清都绿玉树，灼烁瑶台春。攀花弄秀色，远赠天仙人。香风送紫蕊，直到扶桑津。取掇世上艳，所贵心之珍。相思传一笑，聊欲示情亲。今日风日好，明日恐不如。春风笑于人，何乃愁自居。吹箫舞彩凤，酌醴鲙神鱼。千金买一醉，取乐不求馀。达士遗天地，东门有二疏。愚夫同瓦石，有才知卷舒。无事坐悲苦，块然涸辙鱼。运速天地闭，胡风结飞霜。百草死冬月，六龙颓西荒。太白出东方，彗星扬精光。鸳鸯非越鸟，何为眷南翔。惟昔鹰将犬，今为侯与王。得水成蛟龙，争池夺凤凰。北斗不酌酒，南箕空簸扬。世路今太行，回车竟何托。万族皆凋枯，遂无少可乐。旷野多白骨，幽魂共销铄。荣贵当及时，春华宜照灼。人非昆山玉，安得长璀错。身没期不朽，荣名在麟阁。月色不可扫，客愁不可道。玉露生秋衣，流萤飞百草。日月终销毁，天地同枯槁。蟪蛄啼青松，安见此树老。金丹宁误俗，昧者难精讨。尔非千岁翁，多恨去世早。饮酒入玉壶，藏身以为宝。生者为过客，死者为归人。天地一逆旅，同悲万古尘。月兔空捣药，扶桑已成薪。白骨寂无言，青松岂知春。前后更叹息，浮荣安足珍。仙人骑彩凤，昨下阆风岑。海水三清浅，桃源一见寻。遗我绿玉杯，兼之紫琼琴。杯以倾美酒，琴以闲素心。二物非世有，何论珠与金。琴弹松里风，杯劝天上月。风月长相知，世人何倏忽。涉江弄秋水，爱此荷花鲜。攀荷弄其珠，荡漾不成圆。佳人彩云里，欲赠隔远天。相思无由见，怅望凉风前。去去复去去，辞君还忆君。汉水既殊流，楚山亦此分。人生难称意，岂得长为群。越燕喜海日，燕鸿思朔云。别久容华晚，琅玕不能饭。日落知天昏，梦长觉道远。望夫登高山，化石竟不返。
感兴六首:瑶姬天帝女，精彩化朝云。宛转入宵梦，无心向楚君。锦衾抱秋月，绮席空兰芬。茫昧竟谁测，虚传宋玉文。洛浦有宓妃，飘飖雪争飞。轻云拂素月，了可见清辉。解珮欲西去，含情讵相违。香尘动罗袜，绿水不沾衣。陈王徒作赋，神女岂同归。好色伤大雅，多为世所讥。裂素持作书，将寄万里怀。眷眷待远信，竟岁无人来。征鸿务随阳，又不为我栖。委之在深箧，蠹鱼坏其题。何如投水中，流落他人开。不惜他人开，但恐生是非。十五游神仙，仙游未曾歇。吹笙坐松风，泛瑟窥海月。西山玉童子，使我炼金骨。欲逐黄鹤飞，相呼向蓬阙。西国有美女，结楼青云端。蛾眉艳晓月，一笑倾城欢。高节不可夺，炯心如凝丹。常恐彩色晚，不为人所观。安得配君子，共乘双飞鸾。嘉谷隐丰草，草深苗且稀。农夫既不异，孤穗将安归。常恐委畴陇，忽与秋蓬飞。乌得荐宗庙，为君生光辉。
感遇四首:吾爱王子晋，得道伊洛滨。金骨既不毁，玉颜长自春。可怜浮丘公，猗靡与情亲。举首白日间，分明谢时人。二仙去已远，梦想空殷勤。可叹东篱菊，茎疏叶且微。虽言异兰蕙，亦自有芳菲。未泛盈樽酒，徒沾清露辉。当荣君不采，飘落欲何依。昔余闻姮娥，窃药驻云发。不自娇玉颜，方希炼金骨。飞去身莫返，含笑坐明月。紫宫夸蛾眉，随手会凋歇。宋玉事楚王，立身本高洁。巫山赋彩云，郢路歌白雪。举国莫能和，巴人皆卷舌。一感登徒言，恩情遂中绝。
翰林读书言怀，呈集贤诸学士:晨趋紫禁中，夕待金门诏。观书散遗帙，探古穷至妙。片言苟会心，掩卷忽而笑。青蝇易相点，白雪难同调。本是疏散人，屡贻褊促诮。云天属清朗，林壑忆游眺。或时清风来，闲倚栏下啸。严光桐庐溪，谢客临海峤。功成谢人间，从此一投钓。
江上秋怀:餐霞卧旧壑，散发谢远游。山蝉号枯桑，始复知天秋。朔雁别海裔，越燕辞江楼。飒飒风卷沙，茫茫雾萦洲。黄云结暮色，白水扬寒流。恻怆心自悲，潺湲泪难收。蘅兰方萧瑟，长叹令人愁。
览镜书怀:得道无古今，失道还衰老。自笑镜中人，白发如霜草。扪心空叹息，问影何枯槁。桃李竟何言，终成南山皓。
观博平王志安少府山水粉图:粉壁为空天，丹青状江海。游云不知归，日见白鸥在。博平真人王志安，沉吟至此愿挂冠。松溪石磴带秋色，愁客思归坐晓寒。
观元丹丘坐巫山屏风:昔游三峡见巫山，见画巫山宛相似。疑是天边十二峰，飞入君家彩屏里。寒松萧瑟如有声，阳台微茫如有情。锦衾瑶席何寂寂，楚王神女徒盈盈。高咫尺，如千里，翠屏丹崖灿如绮。苍苍远树围荆门，历历行舟泛巴水。水石潺湲万壑分，烟光草色俱氛氲。溪花笑日何年发，江客听猿几岁闻。使人对此心缅邈，疑入嵩丘梦彩云。
咏槿:园花笑芳年，池草艳春色。犹不如槿花，婵娟玉阶侧。芬荣何夭促，零落在瞬息。岂若琼树枝，终岁长翕赩。
咏桂:世人种桃李，皆在金张门。攀折争捷径，及此春风暄。一朝天霜下，荣耀难久存。安知南山桂，绿叶垂芳根。清阴亦可托，何惜树君园。
题元丹丘颍阳山居:仙游渡颍水，访隐同元君。忽遗苍生望，独与洪崖群。卜地初晦迹，兴言且成文。却顾北山断，前瞻南岭分。遥通汝海月，不隔嵩丘云。之子合逸趣，而我钦清芬。举迹倚松石，谈笑迷朝曛。益愿狎青鸟，拂衣栖江濆。
题瓜州新河，饯族叔舍人贲:齐公凿新河，万古流不绝。丰功利生人，天地同朽灭。两桥对双阁，芳树有行列。爱此如甘棠，谁云敢攀折。吴关倚此固，天险自兹设。海水落斗门，湖平见沙汭。我行送季父，弭棹徒流悦。杨花满江来，疑是龙山雪。惜此林下兴，怆为山阳别。瞻望清路尘，归来空寂灭。
题嵩山逸人元丹丘山居:家本紫云山，道风未沦落。沉怀丹丘志，冲赏归寂寞。朅来游闽荒，扪涉穷禹凿。夤缘泛潮海，偃蹇陟庐霍。凭雷蹑天窗，弄影憩霞阁。且欣登眺美，颇惬隐沦诺。三山旷幽期，四岳聊所托。故人契嵩颍，高义炳丹雘。灭迹遗纷嚣，终言本峰壑。自矜林湍好，不羡朝市乐。偶与真意并，顿觉世情薄。尔能折芳桂，吾亦采兰若。拙妻好乘鸾，娇女爱飞鹤。提携访神仙，从此炼金药。
题宛溪馆:吾怜宛溪好，百尺照心明。何谢新安水，千寻见底清。白沙留月色，绿竹助秋声。却笑严湍上，于今独擅名。
嘲鲁儒:鲁叟谈五经，白发死章句。问以经济策，茫如坠烟雾。足著远游履，首戴方山巾。缓步从直道，未行先起尘。秦家丞相府，不重褒衣人。君非叔孙通，与我本殊伦。时事且未达，归耕汶水滨。
春怨:白马金羁辽海东，罗帷绣被卧春风。落月低轩窥烛尽，飞花入户笑床空。
口号吴王美人半醉:风动荷花水殿香，姑苏台上宴吴王。西施醉舞娇无力，笑倚东窗白玉床。
自代内赠:宝刀截流水，无有断绝时。妾意逐君行，缠绵亦如之。别来门前草，秋巷春转碧。扫尽更还生，萋萋满行迹。鸣凤始相得，雄惊雌各飞。游云落何山，一往不见归。估客发大楼，知君在秋浦。梁苑空锦衾，阳台梦行雨。妾家三作相，失势去西秦。犹有旧歌管，凄清闻四邻。曲度入紫云，啼无眼中人。妾似井底桃，开花向谁笑。君如天上月，不肯一回照。窥镜不自识，别多憔悴深。安得秦吉了，为人道寸心。
自溧水道哭王炎三首:白杨双行行，白马悲路傍。晨兴见晓月，更似发云阳。溧水通吴关，逝川去未央。故人万化尽，闭骨茅山冈。天上坠玉棺，泉中掩龙章。名飞日月上，义与风云翔。逸气竟莫展，英图俄夭伤。楚国一老人，来嗟龚胜亡。有言不可道，雪泣忆兰芳。王公希代宝，弃世一何早。吊死不及哀，殡宫已秋草。悲来欲脱剑，挂向何枝好。哭向茅山虽未摧，一生泪尽丹阳道。王家碧瑶树，一树忽先摧。海内故人泣，天涯吊鹤来。未成霖雨用，先失济川材。一罢广陵散，鸣琴更不开。
月夜金陵怀古:苍苍金陵月，空悬帝王州。天文列宿在，霸业大江流。绿水绝驰道，青松摧古丘。台倾鳷鹊观，宫没凤凰楼。别殿悲清暑，芳园罢乐游。一闻歌玉树，萧瑟后庭秋。
冬日归旧山:未洗染尘缨，归来芳草平。一条藤径绿，万点雪峰晴。地冷叶先尽，谷寒云不行。嫩篁侵舍密，古树倒江横。白犬离村吠，苍苔壁上生。穿厨孤雉过，临屋旧猿鸣。木落禽巢在，篱疏兽路成。拂床苍鼠走，倒箧素鱼惊。洗砚修良策，敲松拟素贞。此时重一去，去合到三清。
赋得鹤，送史司马赴崔相公幕:峥嵘丞相府，清切凤凰池。羡尔瑶台鹤，高栖琼树枝。归飞晴日好，吟弄惠风吹。正有乘轩乐，初当学舞时。珍禽在罗网，微命若游丝。愿托周周羽，相衔汉水湄。
送友生游峡中:风静杨柳垂，看花又别离。几年同在此，今日各驱驰。峡里闻猿叫，山头见月时。殷勤一杯酒，珍重岁寒姿。
自广平乘醉走马六十里至邯郸，登城楼览古书怀:醉骑白花马，西走邯郸城。扬鞭动柳色，写鞚春风生。入郭登高楼，山川与云平。深宫翳绿草，万事伤人情。相如章华巅，猛气折秦嬴。两虎不可斗，廉公终负荆。提携袴中儿，杵臼及程婴。立孤就白刃，必死耀丹诚。平原三千客，谈笑尽豪英。毛君能颖脱，二国且同盟。皆为黄泉土，使我涕纵横。磊磊石子冈，萧萧白杨声。诸贤没此地，碑版有残铭。太古共今时，由来互哀荣。伤哉何足道，感激仰空名。赵俗爱长剑，文儒少逢迎。闲从博陵游，畅饮雪朝酲。歌酣易水动，鼓震丛台倾。日落把烛归，凌晨向燕京。方陈五饵策，一使胡尘清。
春感诗:茫茫南与北，道直事难谐。榆荚钱生树，杨花玉糁街。尘萦游子面，蝶弄美人钗。却忆青山上，云门掩竹斋。
拟古诗十二首:辞君远行迈，饮此长恨端。已谓道里远，如何中险艰。流水赴大壑，孤云还暮山。无情尚有归，行子何独难。驱车背乡园，朔风卷行迹。严冬霜断肌，日入不遑息。忧欢容发变，寒暑人事易。中心君讵知，冰玉徒贞白。黄鸟何关关，幽兰亦靡靡。此时深闺妇，日照纱窗里。娟娟双青娥，微微启玉齿。自惜桃李年，误身游侠子。无事久离别，不知今生死。峨峨高山巅，浼浼青川流。世人不自悟，驰谢如惊飍。百金非所重，厚意良难得。旨酒亲与朋，芳年乐京国。京城繁华地，轩盖凌晨出。垂杨十二衢，隐映金张室。汉宫南北对，飞观齐白日。游泳属芳时，平生自云毕。绮楼何氛氲，朝日正杲杲。四壁含清风，丹霞射其牖。玉颜上哀啭，绝耳非世有。但感离恨情，不知谁家妇。孤云忽无色，边马为回首。曲绝碧天高，馀声散秋草。徘徊帷中意，独夜不堪守。思逐朔风翔，一去千里道。嘉树蔼初绿，靡芜叶幽芳。君子不在赏，寄之云路长。路长信难越，惜此芳时歇。孤鸟去不还，缄情向天末。月满秋夜长，惊鸟号北林。天河横未落，斗柄当西南。寒蛩悲洞房，好鸟无遗音。商飙一夕至，独宿怀重衾。旧交日千里，隔我浮与沉。人生岂草木，寒暑移此心。酒星非所酌，月桂不为食。虚薄空有名，为君长叹息。兰蕙虽可怀，芳香与时息。岂如凌霜叶，岁暮蔼颜色。折柔将有赠，延意千里客。草木知贱微，所贵寒不易。神州高爽地，遐瞰靡不通。寒月野无绿，寥寥天宇空。阴阳不停驭，贞脆各有终。汾沮何鄙俭，考槃何退穷。反志解牵跼，无为尚劳躬。美人夺南国，一笑开芙蓉。清镜理容发，褰帘出深重。艳曲呈皓齿，舞罗不堪风。慊慊情有待，赠芳为我容。可嗟青楼月，流影君帷中。春至林木变，洞房夕含清。单居谁能裁，好鸟对我鸣。良人久燕赵，新爱移平生。别时双鸳绮，留此千恨情。碧草生旧迹，绿琴歇芳声。思将魂梦欢，反侧寐不成。揽衣迷所次，起望空前庭。孤影中自恻，不知双涕零。秋天无留景，万物藏光辉。落叶随风起，愁人独何依。华月屡圆缺，君还浩无期。如何雨绝天，一去音问违。有客天一方，寄我孤桐琴。迢迢万里隔，托此传幽音。冰霜中自结，龙凤相与吟。弦以明直道，漆以固交深。白日淇上没，空闺生远愁。寸心不可限，淇水长悠悠。芳树自妍芳，春禽自相求。徘徊东西厢，孤妾谁与俦。年华逐丝泪，一落俱不收。
与友生野饮效陶体:携酒花林下，前有千载坟。于时不共酌，奈此泉下人。始自玩芳物，行当念徂春。聊舒远世踪，坐望还山云。且遂一欢笑，焉知贱与贫。
燕李录事:与君十五侍皇闱，晓拂炉烟上赤墀。花开汉苑经过处，雪下骊山沐浴时。近臣零落今犹在，仙驾飘飖不可期。此日相逢思旧日，一杯成喜亦成悲。
淮上喜会梁川故人:江汉曾为客，相逢每醉还。浮云一别后，流水十年间。欢笑情如旧，萧疏鬓已斑。何因北归去，淮上对秋山。
贾常侍林亭燕集:高贤侍天陛，迹显心独幽。朱轩骛关右，池馆在东周。缭绕接都城，氤氲望嵩丘。群公尽词客，方驾永日游。朝旦气候佳，逍遥写烦忧。绿林蔼已布，华沼澹不流。没露摘幽草，涉烟玩轻舟。圆荷既出水，广厦可淹留。放神遗所拘，觥罚屡见酬。乐燕良未极，安知有沉浮。醉罢各云散，何当复相求。
夜偶诗客操公作:尘襟一潇洒，清夜得禅公。远自鹤林寺，了知人世空。惊禽翻暗叶，流水注幽丛。多谢非玄度，聊将诗兴同。
扈亭西陂燕赏:杲杲朝阳时，悠悠清陂望。嘉树始氤氲，春游方浩荡。况逢文翰侣，爱此孤舟漾。绿野际遥波，横云分叠嶂。公堂日为倦，幽襟自兹旷。有酒今满盈，愿君尽弘量。
西郊燕集:济济众君子，高宴及时光。群山霭遐瞩，绿野布熙阳。列坐遵曲岸，披襟袭兰芳。野庖荐嘉鱼，激涧泛羽觞。众鸟鸣茂林，绿草延高冈。盛时易徂谢，浩思坐飘飏。眷言同心友，兹游安可忘。
滁州园池燕元氏亲属:日暮游清池，疏林罗高天。馀绿飘霜露，夕气变风烟。水门架危阁，竹亭列广筵。一展私姻礼，屡叹芳樽前。感往在兹会，伤离属颓年。明晨复云去，且愿此流连。
假中对雨，呈县中僚友:却足甘为笑，闲居梦杜陵。残莺知夏浅，社雨报年登。流麦非关忘，收书独不能。自然忧旷职，缄此谢良朋。
赠萧河南:厌剧辞京县，褒贤待诏书。酂侯方继业，潘令且闲居。霁后三川冷，秋深万木疏。对琴无一事，新兴复何如。
赠卢嵩:百川注东海，东海无虚盈。泥滓不能浊，澄波非益清。恬然自安流，日照万里晴。云物不隐象，三山共分明。奈何疾风怒，忽若砥柱倾。海水虽无心，洪涛亦相惊。怒号在倏忽，谁识变化情。
自巩洛舟行入黄河即事，寄府县僚友:夹水苍山路向东，东南山豁大河通。寒树依微远天外，夕阳明灭乱流中。孤村几岁临伊岸，一雁初晴下朔风。为报洛桥游宦侣，扁舟不系与心同。
寄卢庾:悠悠远离别，分此欢会难。如何两相近，反使心不安。乱发思一栉，垢衣思一浣。岂如望友生，对酒起长叹。时节异京洛，孟冬天未寒。广陵多车马，日夕自游盘。独我何耿耿，非君谁为欢。
经少林精舍，寄都邑亲友:息驾依松岭，高阁一攀缘。前瞻路已穷，既诣喜更延。出巘听万籁，入林濯幽泉。鸣钟生道心，暮磬空云烟。独往虽暂适，多累终见牵。方思结茅地，归息期暮年。
同长源归南徐，寄子西、子烈、有道:东洛何萧条，相思邈遐路。策驾复谁游，入门无与晤。还因送归客，达此缄中素。屡暌心所欢，岂得颜如故。所欢不可暌，严霜晨凄凄。如彼万里行，孤妾守空闺。临觞一长叹，素欲何时谐。
同德寺雨后，寄元侍御、李博士:川上风雨来，须臾满城阙。岧峣青莲界，萧条孤兴发。前山遽已净，阴霭夜来歇。乔木生夏凉，流云吐华月。严城自有限，一水非难越。相望曙河远，高斋坐超忽。
使云阳寄府曹:夙驾祗府命，冒炎不遑息。百里次云阳，闾阎问漂溺。上天屡愆气，胡不均寸泽。仰瞻乔树巅，见此洪流迹。良苗免湮没，蔓草生宿昔。颓墉满故墟，喜返将安宅。周旋涉涂潦，侧峭缘沟脉。仁贤忧斯民，贱子甘所役。公堂众君子，言笑思与觌。
赠冯著:契阔仕两京，念子亦飘蓬。方来属追往，十载事不同。岁晏乃云至，微褐还未充。惨凄游子情，风雪自关东。华觞发欢颜，嘉藻播清风。始此盈抱恨，旷然一夕中。善蕴岂轻售，怀才希国工。谁当念素士，零落岁华空。
对雨寄韩库部协:飒至池馆凉，霭然和晓雾。萧条集新荷，氤氲散高树。闲居兴方澹，默想心已屡。暂出仍湿衣，况君东城住。
西郊游宴，寄赠邑僚李巽:升阳暧春物，置酒临芳席。高宴阙英僚，众宾寡欢怿。是时尚多垒，板筑兴颓壁。羁旅念越疆，领徒方祗役。如何嘉会日，当子忧勤夕。西郊郁已茂，春岚重如积。何当返徂雨，杂英纷可惜。
对雨赠李主簿、高秀才:逦迤曙云薄，散漫东风来。青山满春野，微雨洒轻埃。吏局劳佳士，宾筵得上才。终朝狎文墨，高兴共徘徊。
休沐东还胄贵里示端:宦游三十载，田野久已疏。休沐遂兹日，一来还故墟。山明宿雨霁，风暖百卉舒。泓泓野泉洁，熠熠林光初。竹木稍摧翳，园场亦荒芜。俯惊鬓已衰，周览昔所娱。存没恻私怀，迁变伤里闾。欲言少留心，中复畏简书。世道良自退，荣名亦空虚。与子终携手，岁晏当来居。
朝请后还邑，寄诸友生:宰邑分甸服，夙驾朝上京。是时当暮春，休沐集友生。抗志青云表，俱践高世名。樽酒且欢乐，文翰亦纵横。良游昔所希，累宴夜复明。晨露含瑶琴，夕风殒素英。一旦遵归路，伏轼出京城。谁言再念别，忽若千里行。闲閤寡喧讼，端居结幽情。况兹昼方永，展转何由平。
独游西斋，寄崔主簿:同心忽已别，昨事方成昔。幽径还独寻，绿苔见行迹。秋斋正萧散，烟水易昏夕。忧来结几重，非君不可释。
紫阁东林居士叔缄赐松英丸捧对忻喜…所当服辄献诗代启:碧涧苍松五粒稀，侵云采去露沾衣。夜启群仙合灵药，朝思俗侣寄将归。道场斋戒今初服，人事荤膻已觉非。一望岚峰拜还使，腰间铜印与心违。
善福阁对雨，寄李儋幼遐:飞阁凌太虚，晨跻郁峥嵘。惊飙触悬槛，白云冒层甍。太阴布其地，密雨垂八纮。仰观固不测，俯视但冥冥。感此穷秋气，沈郁命友生。及时未高步，羁旅游帝京。圣朝无隐才，品物俱昭形。国士秉绳墨，何以表坚贞。寸心东北驰，思与一会并。我车夙已驾，将逐晨风征。郊途住成淹，默默阻中情。
九日沣上作，寄崔主簿倬二李端系:凄凄感时节，望望临沣涘。翠岭明华秋，高天澄遥滓。川寒流愈迅，霜交物初委。林叶索已空，晨禽迎飙起。时菊乃盈泛，浊醪自为美。良游虽可娱，殷念在之子。人生不自省，营欲无终已。孰能同一酌，陶然冥斯理。
西郊养疾闻畅校书有新什见赠久伫不至先寄此诗:养病惬清夏，郊园敷卉木。窗夕含涧凉，雨馀爱筠绿。披怀始高咏，对琴转幽独。仰子游群英，吐词如兰馥。还闻枉嘉藻，伫望延昏旭。唯见草青青，闭户沣水曲。
沣上寄幼遐:寂寞到城阙，惆怅返柴荆。端居无所为，念子远徂征。夏昼人已息，我怀独未宁。忽从东斋起，兀兀寻涧行。罥挂丛榛密，披玩孤花明。旷然西南望，一极山水情。周览同游处，逾恨阻音形。壮图非旦夕，君子勤令名。勿复久留燕，蹉跎在北京。
秋夜南宫，寄沣上弟及诸生:暝色起烟阁，沉抱积离忧。况兹风雨夜，萧条梧叶秋。空宇感凉至，颓颜惊岁周。日夕游阙下，山水忆同游。
寄柳州韩司户郎中:达识与昧机，智殊迹同静。于焉得携手，屡赏清夜景。潇洒陪高咏，从容羡华省。一逐风波迁，南登桂阳岭。旧里门空掩，欢游事皆屏。怅望城阙遥，幽居时序永。春风吹百卉，和煦变闾井。独闷终日眠，篇书不复省。唯当望雨露，沾子荒遐境。
闲居寄端及重阳:山明野寺曙钟微，雪满幽林人迹稀。闲居寥落生高兴，无事风尘独不归。
郡斋感秋，寄诸弟:首夏辞旧国，穷秋卧滁城。方如昨日别，忽觉徂岁惊。高阁收烟雾，池水晚澄清。户牖已凄爽，晨夜感深情。昔游郎署间，是月天气晴。授衣还西郊，晓露田中行。采菊投酒中，昆弟自同倾。簪组聊挂壁，焉知有世荣。一旦居远郡，山川间音形。大道庶无累，及兹念已盈。
寄职方刘郎中:相闻二十载，不得展平生。一夕南宫遇，聊用写中情。端服光朝次，群烈慕英声。归来坐粉闱，挥笔乃纵横。始陪文翰游，欢燕难久并。予因谬忝出，君为沉疾婴。别离寒暑过，荏苒春草生。故园兹日隔，新禽池上鸣。郡中永无事，归思徒自盈。
郡斋赠王卿:无术谬称简，素餐空自嗟。秋斋雨成滞，山药寒始华。濩落人皆笑，幽独岁逾赊。唯君出尘意，赏爱似山家。
简郡中诸生:守郡卧秋阁，四面尽荒山。此时听夜雨，孤灯照窗间。药园日芜没，书帷长自闲。惟当上客至，论诗一解颜。
寄裴处士:春风驻游骑，晚景澹山晖。一问清泠子，独掩荒园扉。草木雨来长，里闾人到稀。方从广陵宴，花落未言归。
因省风俗，与从侄成绪游山水，中道先归寄示:累宵同燕酌，十舍携征骑。始造双林寂，遐搜洞府秘。群峰绕盘郁，悬泉仰特异。阴壑云松埋，阳崖烟花媚。每虑观省牵，中乖游践志。我尚山水行，子归栖息地。一操临流袂，上耸干云辔。独往倦危途，怀冲寡幽致。赖尔还都期，方将登楼迟。
赠丘员外二首:高词弃浮靡，贞行表乡闾。未真南宫拜，聊偃东山居。大藩本多事，日与文章疏。每一睹之子，高咏遂起予。宵昼方连燕，烦吝亦顿祛。格言雅诲阙，善谑矜数馀。久跼思游旷，穷惨遇阳舒。虎丘惬登眺，吴门怅踌躇。方此恋携手，岂云还旧墟。告诸吴子弟，文学为何如。迹与孤云远，心将野鹤俱。那同石氏子，每到府门趋。
赠李判官:良玉定为宝，长材世所稀。佐幕方巡郡，奏命布恩威。食蔬程独守，饮冰节靡违。决狱兴邦颂，高文禀天机。宾馆在林表，望山启西扉。下有千亩田，泱漭吴土肥。始耕已见获，袗絺今授衣。政拙劳详省，淹留未得归。虽惭且忻愿，日夕睹光辉。
寄皎然上人:吴兴老释子，野雪盖精庐。诗名徒自振，道心长晏如。想兹栖禅夜，见月东峰初。鸣钟惊岩壑，焚香满空虚。叨慕端成旧，未识岂为疏。愿以碧云思，方君怨别馀。茂苑文华地，流水古僧居。何当一游咏，倚阁吟踌躇。
赠旧识:少年游太学，负气蔑诸生。蹉跎三十载，今日海隅行。
送宣城路录事:江上宣城郡，孤舟远到时。云林谢家宅，山水敬亭祠。纲纪多闲日，观游得赋诗。都门且尽醉，此别数年期。
送令狐岫宰恩阳:大雪天地闭，群山夜来晴。居家犹苦寒，子有千里行。行行安得辞，荷此蒲璧荣。贤豪争追攀，饮饯出西京。樽酒岂不欢，暮春自有程。离人起视日，仆御促前征。逶迟岁已穷，当造巴子城。和风被草木，江水日夜清。从来知善政，离别慰友生。
送冯著受李广州署为录事:郁郁杨柳枝，萧萧征马悲。送君灞陵岸，纠郡南海湄。名在翰墨场，群公正追随。如何从此去，千里万里期。大海吞东南，横岭隔地维。建邦临日域，温燠御四时。百国共臻奏，珍奇献京师。富豪虞兴戎，绳墨不易持。州伯荷天宠，还当翊丹墀。子为门下生，终始岂见遗。所愿酌贪泉，心不为磷缁。上将玩国士，下以报渴饥。
喜于广陵拜觐家兄奉送发还池州:青青连枝树，苒苒久别离。客游广陵中，俱到若有期。俯仰叙存殁，哀肠发酸悲。收情且为欢，累日不知饥。夙驾多所迫，复当还归池。长安三千里，岁晏独何为。南出登阊门，惊飙左右吹。所别谅非远，要令心不怡。
送章八元秀才擢第往上都应制:决胜文场战已酣，行应辟命复才堪。旅食不辞游阙下，春衣未换报江南。天边宿鸟生归思，关外晴山满夕岚。立马欲从何处别，都门杨柳正毵毵。
赋得浮云起离色，送郑述诚:游子欲言去，浮云那得知。偏能见行色，自是独伤离。晚带城遥暗，秋生峰尚奇。还因朔吹断，匹马与相随。
饯雍聿之潞州谒李中丞:郁郁雨相遇，出门草青青。酒酣拔剑舞，慷慨送子行。驱马涉大河，日暮怀洛京。前登太行路，志士亦未平。薄游五府都，高步振英声。主人才且贤，重士百金轻。丝竹促飞觞，夜宴达晨星。娱乐易淹暮，谅在执高情。
上东门会送李幼举南游徐方:离弦既罢弹，樽酒亦已阑。听我歌一曲，南徐在云端。云端虽云邈，行路本非难。诸侯皆爱才，公子远结欢。济济都门宴，将去复盘桓。令姿何昂昂，良马远游冠。意气且为别，由来非所叹。
送洛阳韩丞东游:仙鸟何飘飖，绿衣翠为襟。顾我差池羽，咬咬怀好音。徘徊洛阳中，游戏清川浔。神交不在结，欢爱自中心。驾言忽徂征，云路邈且深。朝游尚同啄，夕息当异林。出饯宿东郊，列筵属城阴。举酒欲为乐，忧怀方沈沈。
送郑长源:少年一相见，飞辔河洛间。欢游不知罢，中路忽言还。泠泠鹍弦哀，悄悄冬夜闲。丈夫虽耿介，远别多苦颜。君行拜高堂，速驾难久攀。鸡鸣俦侣发，朔雪满河关。须臾在今夕，樽酌且循环。
送李儋:别离何从生，乃在亲爱中。反念行路子，拂衣自西东。日昃不留宴，严车出崇墉。行游非所乐，端忧道未通。春野百卉发，清川思无穷。芳时坐离散，世事谁可同。归当掩重关，默默想音容。
留别洛京亲友:握手出都门，驾言适京师。岂不怀旧庐，惆怅与子辞。丽日坐高阁，清觞宴华池。昨游倏已过，后遇良未知。念结路方永，岁阴野无晖。单车我当前，暮雪子独归。临流一相望，零泪忽沾衣。
送宣州周录事:清时重儒士，纠郡属伊人。薄游长安中，始得一交亲。英豪若云集，饯别塞城闉。高驾临长路，日夕起风尘。方念清宵宴，已度芳林春。从兹一分手，缅邈吴与秦。但睹年运驶，安知后会因。唯当存令德，可以解悁勤。
谢栎阳令归西郊，赠别诸友生:结发仕州县，蹉跎在文墨。徒有排云心，何由生羽翼。幸遭明盛日，万物蒙生植。独此抱微痾，颓然谢斯职。世道方荏苒，郊园思偃息。为欢日已延，君子情未极。驰觞忽云晏，高论良难测。游步清都宫，迎风嘉树侧。晨起西郊道，原野分黍稷。自乐陶唐人，服勤在微力。伫君列丹陛，出处两为得。
送姚孙还河中:上国旅游罢，故园生事微。风尘满路起，行人何处归。留思芳树饮，惜别暮春晖。几日投关郡，河山对掩扉。
始除尚书郎，别善福精舍:简略非世器，委身同草木。逍遥精舍居，饮酒自为足。累日曾一栉，对书常懒读。社腊会高年，山川恣游瞩。明世方选士，中朝悬美禄。除书忽到门，冠带便拘束。愧忝郎署迹，谬蒙君子录。俯仰垂华缨，飘飖翔轻毂。行将亲爱别，恋此西涧曲。远峰明夕川，夏雨生众绿。迅风飘野路，回首不遑宿。明晨下烟阁，白云在幽谷。
送崔叔清游越:忘兹适越意，爱我郡斋幽。野情岂好谒，诗兴一相留。远水带寒树，阊门望去舟。方伯怜文士，无为成滞游。
送豆卢策秀才:岁交冰未泮，地卑海气昏。子有京师游，始发吴阊门。新黄含远林，微绿生陈根。诗人感时节，行道当忧烦。古来濩落者，俱不事田园。文如金石韵，岂乏知音言。方辞郡斋榻，为酌离亭樽。无为倦羁旅，一去高飞翻。
送刘评事:声华满京洛，藻翰发阳春。未遂鹓鸿举，尚为江海宾。吴中高宴罢，西上一游秦。已想函关道，游子冒风尘。丈夫岂恨别，一酌且欢忻。
任洛阳丞，答前长安田少府问:相逢且对酒，相问欲何如。数岁犹卑吏，家人笑著书。告归应未得，荣宦又知疏。日日生春草，空令忆旧居。
假中枉卢二十二书亦称卧疾兼讶李二久不访问…戏李二:微官何事劳趋走，服药闲眠养不才。花里棋盘憎鸟污，枕边书卷讶风开。故人问讯缘同病，芳月相思阻一杯。应笑王戎成俗物，遥持麈尾独徘徊。
答李浣三首:孤客逢春暮，缄情寄旧游。海隅人使远，书到洛阳秋。马卿犹有壁，渔父自无家。想子今何处，扁舟隐荻花。林中观易罢，溪上对鸥闲。楚俗饶辞客，何人最往还。
酬李儋:开门临广陌，旭旦车驾喧。不见同心友，徘徊忧且烦。都城二十里，居在艮与坤。人生所各务，乖阔累朝昏。湛湛樽中酒，青青芳树园。缄情未及发，先此枉玙璠。迈世超高躅，寻流得真源。明当策疲马，与子同笑言。
酬韩质舟行阻冻:晨坐枉嘉藻，持此慰寝兴。中获辛苦奏，长河结阴冰。皓曜群玉发，凄清孤景凝。至柔反成坚，造化安可恒。方舟未得行，凿饮空兢兢。寒苦弥时节，待泮岂所能。何必涉广川，荒衢且升腾。殷勤宣中意，庶用达吾朋。
李博士弟以余罢官居同德精舍共有伊陆名山…聊以为答:初夏息众缘，双林对禅客。枉兹芳兰藻，促我幽人策。冥搜企前哲，逸句陈往迹。仿佛陆浑南，迢递千峰碧。从来迟高驾，自顾无物役。山水心所娱，如何更朝夕。晨兴涉清洛，访子高阳宅。莫言往来疏，驽马知阡陌。
答李博士:休沐去人远，高斋出林杪。晴山多碧峰，颢气疑秋晓。端居喜良友，枉使千里路。缄书当夏时，开缄时已度。檐雏已飖飏，荷露方萧飒。梦远竹窗幽，行稀兰径合。旧居共南北，往来只如昨。问君今为谁，日夕度清洛。
清都观答幼遐:逍遥仙家子，日夕朝玉皇。兴高清露没，渴饮琼华浆。解组一来款，披衣拂天香。粲然顾我笑，绿简发新章。泠泠如玉音，馥馥若兰芳。浩意坐盈此，月华殊未央。却念喧哗日，何由得清凉。疏松抗高殿，密竹阴长廊。荣名等粪土，携手随风翔。
善福精舍答韩司录清都观会宴见忆:弱志厌众纷，抱素寄精庐。皦皦仰时彦，闷闷独为愚。之子亦辞秩，高踪罢驰驱。忽因西飞禽，赠我以琼琚。始表仙都集，复言欢乐殊。人生各有因，契阔不获俱。一来田野中，日与人事疏。水木澄秋景，逍遥清赏馀。枉驾怀前诺，引领岂斯须。无为便高翔，邈矣不可迂。
沣上精舍答赵氏外生伉:远迹出尘表，寓身双树林。如何小子伉，亦有超世心。担书从我游，携手广川阴。云开夏郊绿，景晏青山沉。对榻遇清夜，献诗合雅音。所推苟礼数，于性道岂深。隐拙在冲默，经世昧古今。无为率尔言，可以致华簪。
答王郎中:卧阁枉芳藻，览旨怅秋晨。守郡犹羁寓，无以慰嘉宾。野旷归云尽，天清晓露新。池荷凉已至，窗梧落渐频。风物殊京国，邑里但荒榛。赋繁属军兴，政拙愧斯人。髦士久台阁，中路一漂沦。归当列盛朝，岂念卧淮滨。
答崔都水:亭亭心中人，迢迢居秦关。常缄素札去，适枉华章还。忆在沣郊时，携手望秋山。久嫌官府劳，初喜罢秩闲。终年不事业，寝食长慵顽。不知为时来，名籍挂郎间。摄衣辞田里，华簪耀颓颜。卜居又依仁，日夕正追攀。牧人本无术，命至苟复迁。离念积岁序，归途眇山川。郡斋有佳月，园林含清泉。同心不在宴，樽酒徒盈前。览君陈迹游，词意俱凄妍。忽忽已终日，将酬不能宣。氓税况重叠，公门极熬煎。责逋甘首免，岁晏当归田。勿厌守穷辙，慎为名所牵。
奉和圣制重阳日赐宴:圣心忧万国，端居在穆清。玄功致海晏，锡宴表文明。恩属重阳节，雨应此时晴。寒菊生池苑，高树出宫城。捧藻千官处，垂戒百王程。复睹开元日，臣愚献颂声。
和吴舍人早春归沐西亭言志:晓漏戒中禁，清香肃朝衣。一门双掌诰，伯侍仲言归。亭高性情旷，职密交游稀。赋诗乐无事，解带偃南扉。阳春美时泽，旭霁望山晖。幽禽响未转，东原绿犹微。名虽列仙爵，心已遣尘机。即事同岩隐，圣渥良难违。
答河南李士巽题香山寺:洛都游宦日，少年携手行。投杯起芳席，总辔振华缨。关塞有佳气，岩开伊水清。攀林憩佛寺，登高望都城。蹉跎二十载，世务各所营。兹赏长在梦，故人安得并。前岁守九江，恩诏赴咸京。因途再登历，山河属晴明。寂寞僧侣少，苍茫林木成。墙宇或崩剥，不见旧题名。旧游况存殁，独此泪交横。交横谁与同，书壁贻友生。今兹守吴郡，绵思方未平。子复经陈迹，一感我深情。远蒙恻怆篇，中有金玉声。反覆终难答，金玉尚为轻。
酬秦征君、徐少府春日见寄:终日愧无政，与君聊散襟。城根山半腹，亭影水中心。朗咏竹窗静，野情花径深。那能有馀兴，不作剡溪寻。
广陵遇孟九云卿:雄藩本帝都，游士多俊贤。夹河树郁郁，华馆千里连。新知虽满堂，中意颇未宣。忽逢翰林友，欢乐斗酒前。高文激颓波，四海靡不传。西施且一笑，众女安得妍。明月满淮海，哀鸿逝长天。所念京国远，我来君欲还。
淮上遇洛阳李主簿:结茅临古渡，卧见长淮流。窗里人将老，门前树已秋。寒山独过雁，暮雨远来舟。日夕逢归客，那能忘旧游。
有所思:借问堤上柳，青青为谁春。空游昨日地，不见昨日人。缭绕万家井，往来车马尘。莫道无相识，要非心所亲。
春中忆元二:雨歇万井春，柔条已含绿。徘徊洛阳陌，惆怅杜陵曲。游丝正高下，啼鸟还断续。有酒今不同，思君莹如玉。
怀素友子西:广陌并游骑，公堂接华襟。方欢遽见别，永日独沉吟。阶暝流暗驶，气疏露已侵。层城湛深夜，片月生幽林。往款良未遂，来觌旷无音。恒当清觞宴，思子玉山岑。耿耿何以写，密言空委心。
月晦忆去年与亲友曲水游宴:晦赏念前岁，京国结良俦。骑出宣平里，饮对曲池流。今朝隔天末，空园伤独游。雨歇林光变，塘绿鸟声幽。凋氓积逋税，华鬓集新秋。谁言恋虎符，终当还旧丘。
清明日忆诸弟:冷食方多病，开襟一忻然。终令思故郡，烟火满晴川。杏粥犹堪食，榆羹已稍煎。唯恨乖亲燕，坐度此芳年。
池上怀王卿:幽居捐世事，佳雨散园芳。入门霭已绿，水禽鸣春塘。重云始成夕，忽霁尚残阳。轻舟因风泛，郡阁望苍苍。私燕阻外好，临欢一停觞。兹游无时尽，旭日愿相将。
云阳馆怀谷口:清泚阶下流，云自谷口源。念昔白衣士，结庐在石门。道高杳无累，景静得忘言。山夕绿阴满，世移清赏存。吏役岂遑暇，幽怀复朝昏。云泉非所濯，萝月不可援。长往遂真性，暂游恨卑喧。出身既事世，高躅难等论。
经武功旧宅:兹邑昔所游，嘉会常在目。历载俄二九，始往今来复。戚戚居人少，茫茫野田绿。风雨经旧墟，毁垣迷往躅。门临川流驶，树有羁雌宿。多累恒悲往，长年觉时速。欲去中复留，徘徊结心曲。
春月观省属城，始憩东西林精舍:因时省风俗，布惠迨高年。建隼出浔阳，整驾游山川。白云敛晴壑，群峰列遥天。。崎石门状，杳霭香炉烟。榛荒屡罥挂，逼侧殆覆颠。方臻释氏庐，时物屡华妍。昙远昔经始，于兹閟幽玄。东西竹林寺，灌注寒涧泉。人事既云泯，岁月复已绵。殿宇馀丹绀，磴阁峭欹悬。佳士亦栖息，善身绝尘缘。今我蒙朝寄，教化敷里厘。道妙苟为得，出处理无偏。心当同所尚，迹岂辞缠牵。
自蒲塘驿回驾经历山水:馆宿风雨滞，始晴行盖转。浔阳山水多，草木俱纷衍。崎岖缘碧涧，苍翠践苔藓。高树夹潺湲，崩石横阴巘。野杏依寒拆，馀云冒岚浅。性惬形岂劳，境殊路遗缅。忆昔终南下，佳游亦屡展。时禽下流暮，纷思何由遣。
出还:昔出喜还家，今还独伤意。入室掩无光，衔哀写虚位。凄凄动幽幔，寂寂惊寒吹。幼女复何知，时来庭下戏。咨嗟日复老，错莫身如寄。家人劝我餐，对案空垂泪。
林园晚霁:雨歇见青山，落日照林园。山多烟鸟乱，林清风景翻。提携唯子弟，萧散在琴言。同游不同意，耿耿独伤魂。寂寞钟已尽，如何还入门。
同德寺阁集眺:芳节欲云晏，游遨乐相从。高阁照丹霞，飗飗含远风。寂寥氛氲廓，超忽神虑空。旭日霁皇州，岹峣见两宫。嵩少多秀色，群山莫与崇。三川浩东注，瀍涧亦来同。阴阳降大和，宇宙得其中。舟车满川陆，四国靡不通。旧堵今既葺，庶氓亦已丰。周览思自奋，行当遇时邕。
登乐游庙作:高原出东城，郁郁见咸阳。上有千载事，乃自汉宣皇。颓堧久凌迟，陈迹翳丘荒。春草虽复绿，惊风但飘扬。周览京城内，双阙起中央。微钟何处来，暮色忽苍苍。歌吹喧万井，车马塞康庄。昔人岂不尔，百世同一伤。归当守冲漠，迹寓心自忘。
登西南冈卜居遇雨寻竹浪至沣壖萦带…清流茂树云物可赏:登高创危构，林表见川流。微雨飒已至，萧条川气秋。下寻密竹尽，忽旷沙际游。纡曲水分野，绵延稼盈畴。寒花明废墟，樵牧笑榛丘。云水成阴澹，竹树更清幽。适自恋佳赏，复兹永日留。
善福寺阁:残霞照高阁，青山出远林。晴明一登望，潇洒此幽襟。
陪元侍御春游:何处醉春风，长安西复东。不因俱罢职，岂得此时同。贳酒宣平里，寻芳下苑中。往来杨柳陌，犹避昔年骢。
游龙门香山泉:山水本自佳，游人已忘虑。碧泉更幽绝，赏爱未能去。潺湲写幽磴，缭绕带嘉树。激转忽殊流，归泓又同注。羽觞自成玩，永日亦延趣。灵草有时香，仙源不知处。还当候圆月，携手重游寓。
龙门游眺:凿山导伊流，中断若天辟。都门遥相望，佳气生朝夕。素怀出尘意，适有携手客。精舍绕层阿，千龛邻峭壁。缘云路犹缅，憩涧钟已寂。花树发烟华，淙流散石脉。长啸招远风，临潭漱金碧。日落望都城，人间何役役。
洛都游寓:东风日已和，元化亮无私。草木同时植，生条有高卑。罢官守园庐，岂不怀渴饥。穷通非所干，跼促当何为。佳辰幸可游，亲友亦相追。朝从华林宴，暮返东城期。掇英出兰皋，玩月步川坻。轩冕诚可慕，所忧在絷维。
再游龙门怀旧侣:两山郁相对，晨策方上干。霭霭眺都城，悠悠俯清澜。邈矣二三子，兹焉屡游盘。良时忽已周，独往念前欢。好鸟始云至，众芳亦未阑。遇物岂殊昔，慨伤自有端。
庄严精舍游集:良游因时暇，乃在西南隅。绿烟凝层城，丰草满通衢。精舍何崇旷，烦跼一弘舒。架虹施广荫，构云眺八区。即此尘境远，忽闻幽鸟殊。新林泛景光，丛绿含露濡。永日亮难遂，平生少欢娱。谁能遽还归，幸与高士俱。
府舍月游:官舍耿深夜，佳月喜同游。横河俱半落，泛露忽惊秋。散彩疏群树，分规澄素流。心期与浩景，苍苍殊未收。
任鄠令渼陂游眺:野水滟长塘，烟花乱晴日。氤氲绿树多，苍翠千山出。游鱼时可见，新荷尚未密。屡往心独闲，恨无理人术。
西郊游瞩:东风散馀冱，陂水淡已绿。烟芳何处寻，杳蔼春山曲。新禽哢暄节，晴光泛嘉木。一与诸君游，华觞忻见属。
再游西郊渡:水曲一追游，游人重怀恋。婵娟昨夜月，还向波中见。惊禽栖不定，流芳寒未遍。携手更何时，伫看花似霰。
与幼遐、君贶兄弟同游白家竹潭:清赏非素期，偶游方自得。前登绝岭险，下视深潭黑。密竹已成暮，归云殊未极。春鸟依谷暄，紫兰含幽色。已将芳景遇，复款平生忆。终念一欢别，临风还默默。
秋夕西斋与僧神静游:晨登西斋望，不觉至夕曛。正当秋夏交，原野起烟氛。坐听凉飙举，华月稍披云。漠漠山犹隐，滟滟川始分。物幽夜更殊，境静兴弥臻。息机非傲世，于时乏嘉闻。究空自为理，况与释子群。
观田家:微雨众卉新，一雷惊蛰始。田家几日闲，耕种从此起。丁壮俱在野，场圃亦就理。归来景常晏，饮犊西涧水。饥劬不自苦，膏泽且为喜。仓廪无宿储，徭役犹未已。方惭不耕者，禄食出闾里。
陪王卿郎中游南池:鹓鸿俱失侣，同为此地游。露浥荷花气，风散柳园秋。烟草凝衰屿，星汉泛归流。林高初上月，塘深未转舟。清言屡往复，华樽始献酬。终忆秦川赏，端坐起离忧。
南园陪王卿游瞩:形迹虽拘检，世事澹无心。郡中多山水，日夕听幽禽。几阁文墨暇，园林春景深。杂花芳意散，绿池暮色沉。君子有高躅，相携在幽寻。一酌何为贵，可以写冲襟。
游西山:时事方扰扰，幽赏独悠悠。弄泉朝涉涧，采石夜归州。挥翰题苍峭，下马历嵌丘。所爱唯山水，到此即淹留。
春游南亭:川明气已变，岩寒云尚拥。南亭草心绿，春塘泉脉动。景煦听禽响，雨馀看柳重。逍遥池馆华，益愧专城宠。
再游西山:南谯古山郡，信是高人居。自叹乏弘量，终朝亲簿书。于时忽命驾，秋野正萧疏。积逋诚待责，寻山亦有馀。测测石泉冷，暧暧烟谷虚。中有释门子，种果结茅庐。出身厌名利，遇境即踌躇。守直虽多忤，视险方晏如。况将尘埃外，襟抱从此舒。
游灵岩寺:始入松路永，独忻山寺幽。不知临绝槛，乃见西江流。吴岫分烟景，楚甸散林丘。方悟关塞眇，重轸故园愁。闻钟戒归骑，憩涧惜良游。地疏泉谷狭，春深草木稠。兹焉赏未极，清景期杪秋。
与卢陟同游永定寺北池僧斋:密竹行已远，子规啼更深。绿池芳草气，闲斋春树阴。晴蝶飘兰径，游蜂绕花心。不遇君携手，谁复此幽寻。
游溪:野水烟鹤唳，楚天云雨空。玩舟清景晚，垂钓绿蒲中。落花飘旅衣，归流澹清风。缘源不可极，远树但青葱。
游开元精舍:夏衣始轻体，游步爱僧居。果园新雨后，香台照日初。绿阴生昼静，孤花表春馀。符竹方为累，形迹一来疏。
襄武馆游眺:州民知礼让，讼简得遨游。高亭凭古地，山川当暮秋。是时粳稻熟，西望尽田畴。仰恩惭政拙，念劳喜岁收。澹泊风景晏，缭绕云树幽。节往情恻恻，天高思悠悠。嘉宾幸云集，芳樽始淹留。还希习池赏，聊以驻鸣驺。
同韩郎中闲庭南望秋景:朝下抱馀素，地高心本闲。如何趋府客，罢秩见秋山。疏树共寒意，游禽同暮还。因君悟清景，西望一开颜。
蓝岭精舍:石壁精舍高，排云聊直上。佳游惬始愿，忘险得前赏。崖倾景方晦，谷转川如掌。绿林含萧条，飞阁起弘敞。道人上方至，清夜还独往。日落群山阴，天秋百泉响。所嗟累已成，安得长偃仰。
起度律师同居东斋院:释子喜相偶，幽林俱避喧。安居同僧夏，清夜讽道言。对阁景恒晏，步庭阴始繁。逍遥无一事，松风入南轩。
游琅琊山寺:受命恤人隐，兹游久未遑。鸣驺响幽涧，前旌耀崇冈。青冥台砌寒，绿缛草木香。填壑跻花界，叠石构云房。经制随岩转，缭绕岂定方。新泉泄阴壁，高萝荫绿塘。攀林一栖止，饮水得清凉。物累诚可遣，疲氓终未忘。还归坐郡阁，但见山苍苍。
游南斋:池上鸣佳禽，僧斋日幽寂。高林晚露清，红药无人摘。春水不生烟，荒冈筠翳石。不应朝夕游，良为蹉跎客。
夏至避暑北池:昼晷已云极，宵漏自此长。未及施政教，所忧变炎凉。公门日多暇，是月农稍忙。高居念田里，苦热安可当。亭午息群物，独游爱方塘。门闭阴寂寂，城高树苍苍。绿筠尚含粉，圆荷始散芳。于焉洒烦抱，可以对华觞。
任洛阳丞请告一首:方凿不受圆，直木不为轮。揆材各有用，反性生苦辛。折腰非吾事，饮水非吾贫。休告卧空馆，养病绝嚣尘。游鱼自成族，野鸟亦有群。家园杜陵下，千岁心氛氲。天晴嵩山高，雪后河洛春。乔木犹未芳，百草日已新。著书复何为，当去东皋耘。
县斋:仲春时景好，草木渐舒荣。公门且无事，微雨园林清。决决水泉动，忻忻众鸟鸣。闲斋始延瞩，东作兴庶氓。即事玩文墨，抱冲披道经。于焉日淡泊，徒使芳尊盈。
永定寺喜辟强夜至:子有新岁庆，独此苦寒归。夜叩竹林寺，山行雪满衣。深炉正燃火，空斋共掩扉。还将一尊对，无言百事违。
野居:结发屡辞秩，立身本疏慢。今得罢守归，幸无世欲患。栖止且偏僻，嬉游无早宴。逐兔上坡冈，捕鱼缘赤涧。高歌意气在，贳酒贫居惯。时启北窗扉，岂将文墨间。
寒食:晴明寒食好，春园百卉开。彩绳拂花去，轻毬度阁来。长歌送落日，缓吹逐残杯。非关无烛罢，良为羁思催。
夜对流萤作:月暗竹亭幽，萤光拂席流。还思故园夜，更度一年秋。自惬观书兴，何惭秉烛游。府中徒冉冉，明发好归休。
种瓜:率性方卤莽，理生尤自疏。今年学种瓜，园圃多荒芜。众草同雨露，新苗独翳如。直以春窘迫，过时不得锄。田家笑枉费，日夕转空虚。信非吾侪事，且读古人书。
喜园中茶生:洁性不可污，为饮涤尘烦。此物信灵味，本自出山原。聊因理郡馀，率尔植荒园。喜随众草长，得与幽人言。
射雉:走马上东冈，朝日照野田。野田双雉起，翻射斗回鞭。虽无百发中，聊取一笑妍。羽分绣臆碎，头弛锦鞘悬。方将悦羁旅，非关学少年。弢弓一长啸，忆在灞城阡。
述园鹿:野性本难畜，玩习亦逾年。麑班始力直，麚角已苍然。仰首嚼园柳，俯身饮清泉。见人若闲暇，蹶起忽低骞。兹兽有高貌，凡类宁比肩。不得游山泽，跼促诚可怜。
长安道:汉家宫殿含云烟，两宫十里相连延。晨霞出没弄丹阙，春雨依微自甘泉。春雨依微春尚早，长安贵游爱芳草。宝马横来下建章，香车却转避驰道。贵游谁最贵，卫霍世难比。何能蒙主恩，幸遇边尘起。归来甲第拱皇居，朱门峨峨临九衢。中有流苏合欢之宝帐，一百二十凤凰罗列含明珠。下有锦铺翠被之粲烂，博山吐香五云散。丽人绮阁情飘飖，头上鸳钗双翠翘。低鬟曳袖回春雪，聚黛一声愁碧霄。山珍海错弃藩篱，烹犊炰羔如折葵。既请列侯封部曲，还将金印授庐儿。欢荣若此何所苦，但苦白日西南驰。
贵游行:汉帝外家子，恩泽少封侯。垂杨拂白马，晓日上青楼。上有颜如玉，高情世无俦。轻裾含碧烟，窈窕似云浮。良时无还景，促节为我讴。忽闻艳阳曲，四坐亦已柔。宾友仰称叹，一生何所求。平明击钟食，入夜乐未休。风雨愆岁候，兵戎横九州。焉知坐上客，草草心所忧。
酒肆行:豪家沽酒长安陌，一旦起楼高百尺。碧疏玲珑含春风，银题彩帜邀上客。回瞻丹凤阙，直视乐游苑。四方称赏名已高，五陵车马无近远。晴景悠扬三月天，桃花飘俎柳垂筵。繁丝急管一时合，他垆邻肆何寂然。主人无厌且专利，百斛须臾一壶费。初醲后薄为大偷，饮者知名不知味。深门潜酝客来稀，终岁醇醲味不移。长安酒徒空扰扰，路傍过去那得知。
金谷园歌:石氏灭，金谷园中水流绝。当时豪右争骄侈，锦为步障四十里。东风吹花雪满川，紫气凝阁朝景妍。洛阳陌上人回首，丝竹飘飖入青天。晋武平吴恣欢燕，馀风靡靡朝廷变。嗣世衰微谁肯忧，二十四友日日空追游。追游讵可足，共惜年华促。祸端一发埋恨长，百草无情春自绿。
温泉行:出身天宝今年几，顽钝如锤命如纸。作官不了却来归，还是杜陵一男子。北风惨惨投温泉，忽忆先皇游幸年。身骑厩马引天仗，直入华清列御前。玉林瑶雪满寒山，上升玄阁游绛烟。平明羽卫朝万国，车马合沓溢四鄽。蒙恩每浴华池水，扈猎不蹂渭北田。朝廷无事共欢燕，美人丝管从九天。一朝铸鼎降龙驭，小臣髯绝不得去。今来萧瑟万井空，唯见苍山起烟雾。可怜蹭蹬失风波，仰天大叫无奈何。弊裘羸马冻欲死，赖遇主人杯酒多。
广陵行:雄藩镇楚郊，地势郁岧峣。双旌拥万戟，中有霍嫖姚。海云助兵气，宝货益军饶。严城动寒角，晚骑踏霜桥。翕习英豪集，振奋士卒骁。列郡何足数，趋拜等卑寮。日宴方云罢，人逸马萧萧。忽如京洛间，游子风尘飘。归来视宝剑，功名岂一朝。
宝观主白鸲鹆歌:鸲鹆鸲鹆，众皆如漆，尔独如玉。鸲之鹆之，众皆蓬蒿下，尔自三山来。三山处子下人间，绰约不妆冰雪颜。仙鸟随飞来掌上。来掌上，时拂拭。人心鸟意自无猜，玉指霜毛本同色。有时一去凌苍苍，朝游汗漫暮玉堂。巫峡雨中飞暂湿，杏花林里过来香。日夕依仁全羽翼，空欲衔环非报德。岂不及阿母之家青鸟儿，汉宫来往传消息。
白沙亭逢吴叟歌:龙池宫里上皇时，罗衫宝带香风吹。满朝豪士今已尽，欲话旧游人不知。白沙亭上逢吴叟，爱客脱衣且沽酒。问之执戟亦先朝，零落难艰却负樵。亲观文物蒙雨露，见我昔年侍丹霄。冬狩春祠无一事，欢游洽宴多颁赐。尝陪月夕竹宫斋，每返温泉灞陵醉。星岁再周十二辰，尔来不语今为君。盛时忽去良可恨，一生坎壈何足云。
骊山行:君不见开元至化垂衣裳，厌坐明堂朝万方。访道灵山降圣祖，沐浴华池集百祥。千乘万骑被原野，云霞草木相辉光。禁仗围山晓霜切，离宫积翠夜漏长。玉阶寂历朝无事，碧树萎蕤寒更芳。三清小鸟传仙语，九华真人奉琼浆。下元昧爽漏恒秩，登山朝礼玄元室。翠华稍隐天半云，丹阁光明海中日。羽旗旄节憩瑶台，清丝妙管从空来。万井九衢皆仰望，彩云白鹤方徘徊。凭高览古嗟寰宇，造化茫茫思悠哉。秦川八水长缭绕，汉氏五陵空崔嵬。乃言圣祖奉丹经，以年为日亿万龄。苍生咸寿阴阳泰，高谢前王出尘外。英豪共理天下晏，戎夷詟伏兵无战。时丰赋敛未告劳，海阔珍奇亦来献。干戈一起文武乖，欢娱已极人事变。圣皇弓剑坠幽泉，古木苍山闭宫殿。缵承鸿业圣明君，威震六合驱妖氛。太平游幸今可待，汤泉岚岭还氛氲。
鼋头山神女歌:鼋头之山，直上洞庭连青天。苍苍烟树闭古庙，中有蛾眉成水仙。水府沉沉行路绝，蛟龙出没无时节。魂同魍魉潜太阴，身与空山长不灭。东晋永和今几代，云发素颜犹盼睐。阴深灵气静凝美，的砾龙绡杂琼珮。山精木魅不敢亲，昏明想像如有人。蕙兰琼芳积烟露，碧窗松月无冬春。舟客经过奠椒醑，巫女南音歌激楚。碧水冥空惟鸟飞，长天何处云随雨。红渠绿蘋芳意多，玉灵荡漾凌清波。孤峰绝岛俨相向，鬼啸猿啼垂女萝。皓雪琼枝殊异色，北方绝代徒倾国。云没烟销不可期，明堂翡翠无人得。精灵变态状无方，游龙宛转惊鸿翔。湘妃独立九疑暮，汉女菱歌春日长。始知仙事无不有，可惜吴宫空白首。
答畅参军:秉笔振芳步，少年且吏游。官闲高兴生，夜直河汉秋。念与清赏遇，方抱沉疾忧。嘉言忽见赠，良药同所瘳。高树起栖鸦，晨钟满皇州。凄清露华动，旷朗景气浮。偶宦心非累，处喧道自幽。空虚为世薄，子独意绸缪。
虞获子鹿:虞获子鹿，畜之城陬。园有美草，池有清流。但见蹶蹶，亦闻呦呦。谁知其思，岩谷云游。
九日:一为吴郡守，不觉菊花开。始有故园思，且喜众宾来。
遇旅鹤:灵鹤产绝境，昂昂无与俦。群飞沧海曙，一叫云山秋。野性方自得，人寰何所求。时因戏祥风，偶尔来中州。中州帝王宅，园沼深且幽。希君惠稻粱，欲并离丹丘。不然奋飞去，将适汗漫游。肯作池上鹜，年年空沉浮。
和司空曙、刘昚虚九日送人:京邑叹离群，江楼喜遇君。开筵当九日，泛菊外浮云。朗咏山川霁，酣歌物色新。君看酒中意，未肯丧斯文。
绵州越王楼即事:三蜀澄清郡政闲，登楼携酌日跻攀。顿觉胸怀无俗事，回看掌握是人寰。滩声曲折涪州水，云影低衔富乐山。行雁南飞似乡信，忽然西笑向秦关。
读后汉逸人传二首:子陵没已久，读史思其贤。谁谓颍阳人，千秋如比肩。尝闻汉皇帝，曾是旷周旋。名位苟无心，对君犹可眠。东过富春渚，乐此佳山川。夜卧松下月，朝看江上烟。钓时如有待，钓罢应忘筌。生事在林壑，悠悠经暮年。于今七里濑，遗迹尚依然。高台竟寂寞，流水空潺湲。庞公南郡人，家在襄阳里。何处偏来往，襄阳东陂是。誓将业田种，终得保妻子。何言二千石，乃欲劝吾仕。鹳鹊巢茂林，鼋鼍穴深水。万物从所欲，吾心亦如此。不见鹿门山，朝朝白云起。采药复采樵，优游终暮齿。
别睢阳故人:少小客游梁，依然似故乡。城池经战阵，人物恨存亡。夏雨桑条绿，秋风麦穗黄。有书无寄处，相送一沾裳。
别韦郎中:星轺计日赴岷峨，云树连天阻笑歌。南入洞庭随雁去，西过巫峡听猿多。峥嵘洲上飞黄蝶，滟滪堆边起白波。不醉郎中桑落酒，教人无奈别离何。
春园家宴:南园春色正相宜，大妇同行少妇随。竹里登楼人不见，花间觅路鸟先知。樱桃解结垂檐子，杨柳能低入户枝。山简醉来歌一曲，参差笑杀郢中儿。
同诸公游云公禅寺:共许寻鸡足，谁能惜马蹄。长空净云雨，斜日半虹霓。檐下千峰转，窗前万木低。看花寻径远，听鸟入林迷。地与喧闻隔，人将物我齐。不知樵客意，何事武陵谿。
哭护国上人:昔喜三身净，今悲万劫长。不应归北斗，应是向西方。舍利众生得，袈裟弟子将。鼠行残药碗，虫网旧绳床。别起千花塔，空留一草堂。支公何处在，神理竟茫茫。
北庭西郊候封大夫受降回军献上:胡地苜蓿美，轮台征马肥。大夫讨匈奴，前月西出师。甲兵未得战，降虏来如归。橐驼何连连，穹帐亦累累。阴山烽火灭，剑水羽书稀。却笑霍嫖姚，区区徒尔为。西郊候中军，平沙悬落晖。驿马从西来，双节夹路驰。喜鹊捧金印，蛟龙盘画旗。如公未四十，富贵能及时。直上排青云，傍看疾若飞。前年斩楼兰，去岁平月支。天子日殊宠，朝廷方见推。何幸一书生，忽蒙国士知。侧身佐戎幕，敛衽事边陲。自逐定远侯，亦著短后衣。近来能走马，不弱并州儿。
陪狄员外早秋登府西楼，因呈院中诸公:常爱张仪楼，西山正相当。千峰带积雪，百里临城墙。烟氛扫晴空，草树映朝光。车马隘百井，里閈盘二江。亚相自登坛，时危安此方。威声振蛮貊，惠化钟华阳。旌节罗广庭，戈鋋凛秋霜。阶下貔虎士，幕中鹓鹭行。今我忽登临，顾恩不望乡。知已犹未报，鬓毛飒已苍。时命难自知，功业岂暂忘。蝉鸣秋城夕，鸟去江天长。兵马休战争，风尘尚苍茫。谁当共携手，赖有冬官郎。
冬夜宿仙游寺南凉堂，呈谦道人:太乙连太白，两山知几重。路盘石门窄，匹马行才通。日西倒山寺，林下逢支公。昨夜山北时，星星闻此钟。秦女去已久，仙台在中峰。箫声不可闻，此地留遗踪。石潭积黛色，每岁投金龙。乱流争迅湍，喷薄如雷风。夜来闻清磬，月出苍山空。空山满清光，水树相玲珑。回廊映密竹，秋殿隐深松。灯影落前谿，夜宿水声中。爱兹林峦好，结宇向谿东。相识唯山僧，邻家一钓翁。林晚栗初拆，枝寒梨已红。物幽兴易惬，事胜趣弥浓。愿谢区中缘，永依金入宫。寄报乘辇客，簪裾尔何容。
至大梁却寄匡城主人:一从弃鱼钓，十载干明王。无由谒天阶，却欲归沧浪。仲秋至东郡，遂见天雨霜。昨日梦故山，蕙草色已黄。平明辞铁丘，薄暮游大梁。仲秋萧条景，拔剌飞鹅鶬。四郊阴气闭，万里无晶光。长风吹白茅，野火烧枯桑。故人南燕吏，籍籍名更香。聊以玉壶赠，置之君子堂。
怀叶县关操、姚旷、韩涉、李叔齐:数子皆故人，一时吏宛叶。经年总不见，书札徒满箧。斜日半空庭，旋风走梨叶。去君千里地，言笑何时接。
西蜀旅舍春叹，寄朝中故人呈狄评事:春与人相乖，柳青头转白。生平未得意，览镜私自惜。四海犹未安，一身无所适。自从兵戈动，遂觉天地窄。功业悲后时，光阴叹虚掷。却为文章累，幸有开济策。何负当途人，无心矜窘厄。回瞻后来者，皆欲肆轥轹。起草思南宫，寄言忆西掖。时危任舒卷，身退知损益。穷巷草转深，闲门日将夕。桥西暮雨黑，篱外春江碧。昨者初识君，相看俱是客。声华同道术，世业通往昔。早须归天阶，不得安孔席。吾先税归鞅，旧国如咫尺。
太白东溪张老舍即事，寄舍弟侄等:渭上秋雨过，北风何骚骚。天晴诸山出，太白峰最高。主人东溪老，两耳生长毫。远近知百岁，子孙皆二毛。中庭井阑上，一架猕猴桃。石泉饭香粳，酒瓮开新槽。爱兹田中趣，始悟世上劳。我行有胜事，书此寄尔曹。
巩北秋兴，寄崔明允:白露披梧桐，玄蝉昼夜号。秋风万里动，日暮黄云高。君子佐休明，小人事蓬蒿。所适在鱼鸟，焉能徇锥刀。孤舟向广武，一鸟归成皋。胜概日相与，思君心郁陶。
敬酬杜华淇上见赠，兼呈熊曜:杜侯实才子，盛名不可及。只曾效一官，今已年四十。是君同时者，已有尚书郎。怜君独未遇，淹泊在他乡。我从京师来，到此喜相见。共论穷途事，不觉泪满面。忆昨癸未岁，吾兄自江东。得君江湖诗，骨气凌谢公。熊生尉淇上，开馆常待客。喜我二人来，欢笑朝复夕。县楼压春岸，戴胜鸣花枝。吾徒在舟中，纵酒兼弹棋。三月犹未还，寒愁满春草。赖蒙瑶华赠，讽咏慰怀抱。
送许子擢第归江宁拜亲，因寄王大昌龄:建业控京口，金陵款沧溟。君家临秦淮，傍对石头城。十年自勤学，一鼓游上京。青春登甲科，动地闻香名。解榻皆五侯，结交尽群英。六月槐花飞，忽思莼菜羹。跨马出国门，丹阳返柴荆。楚云引归帆，淮水浮客程。到家拜亲时，入门有光荣。乡人尽来贺，置酒相邀迎。闲眺兆顾楼，醉眠湖上亭。月从海门出，照见茅山青。昔为帝王州，今幸天地平。五朝变人世，千载空江声。玄元告灵符，丹洞获其铭。皇帝受玉册，群臣罗天庭。喜气薄太阳，祥光彻窅冥。奔走朝万国，崩腾集百灵。王兄尚谪宦，屡见秋云生。孤城带后湖，心与湖水清。一县无诤辞，有时开道经。黄鹤垂两翅，徘徊但悲鸣。相思不可见，空望牛女星。
送王大昌龄赴江宁:对酒寂不语，怅然悲送君。明时未得用，白首徒攻文。泽国从一官，沧波几千里。群公满天阙，独去过淮水。旧家富春渚，尝忆卧江楼。自闻君欲行，频望南徐州。穷巷独闭门，寒灯静深屋。北风吹微雪，抱被肯同宿。君行到京口，正是桃花时。舟中饶孤兴，湖上多新诗。潜虬且深蟠，黄鹄举未晚。惜君青云器，努力加餐饭。
送祁乐归河东:祁乐后来秀，挺身出河东。往年诣骊山，献赋温泉宫。天子不召见，挥鞭遂从戎。前月还长安，囊中金已空。有时忽乘兴，画出江上峰。床头苍梧云，帘下天台松。忽如高堂上，飒飒生清风。五月火云屯，气烧天地红。鸟且不敢飞，子行如转蓬。少华与首阳，隔河势争雄。新月河上出，清光满关中。置酒灞亭别，高歌披心胸。君到故山时，为谢五老翁。
送许拾遗恩归江宁拜亲:诏书下青琐，驷马还吴洲。束帛仍赐衣，恩波涨沧流。微禄将及亲，向家非远游。看君五斗米，不谢万户侯。知出西掖垣，如到南徐州。归心望海日，乡梦登江楼。大江盘金陵，诸山横石头。枫树隐茅屋，橘林系渔舟。种药疏故畦，钓鱼垂旧钩。对月京口夕，观涛海门秋。天子怜谏官，论事不可休。早来丹墀下，高驾无淹留。
虢州郡斋南池幽兴，因与阎二侍御道别:池色净天碧，水凉雨凄凄。快风从东南，荷叶翻向西。性本爱鱼鸟，未能返岩谿。中岁徇微官，遂令心赏睽。及兹佐山郡，不异寻幽栖。小吏趋竹径，讼庭侵药畦。胡尘暗河洛，二陕震鼓鼙。故人佐戎轩，逸翮凌云霓。行军在函谷，两度闻莺啼。相看红旗下，饮酒白日低。闻君欲朝天，驷马临道嘶。仰望浮与沉，忽如云与泥。夜眠驿楼月，晓发关城鸡。惆怅西郊暮，乡书对君题。
青龙招提归一上人远游吴楚别诗:久交应真侣，最叹青龙僧。弃官向二年，削发归一乘。了然莹心身，洁念乐空寂。名香泛窗户，幽磬清晓夕。往年仗一剑，由是佐二庭。于焉久从戎，兼复解论兵。世人犹未知，天子愿相见。朝从青莲宇，暮入白虎殿。宫女擎锡杖，御筵出香炉。说法开藏经，论边穷阵图。忘机厌尘喧，浪迹向江海。恩师石可访，惠远峰犹在。今旦飞锡去，何时持钵还。湖烟冷吴门，淮月衔楚山。一身如浮云，万里过江水。相思眇天末，南望无穷已。
送李翥游江外:相识应十载，见君只一官。家贫禄尚薄，霜降衣仍单。惆怅秋草死，萧条芳岁阑。且寻沧洲路，遥指吴云端。匹马关塞远，孤舟江海宽。夜眠楚烟湿，晓饭湖山寒。砧净红鲙落，袖香朱橘团。帆前见禹庙，枕底闻严滩。便获赏心趣，岂歌行路难。青门须醉别，少为解征鞍。
送王著作赴淮西幕府:燕子与百劳，一西复一东。天空信寥廓，翔集何时同。知己怅难遇，良朋非易逢。怜君心相亲，与我家又通。言笑日无度，书札凡几封。湛湛万顷陂，森森千丈松。不知有机巧，无事干心胸。满堂皆酒徒，岂复羡王公。早年抱将略，累岁依幕中。昨者从淮西，归来奏边功。承恩长乐殿，醉出明光宫。逆旅悲寒蝉，客梦惊飞鸿。发家见春草，却去闻秋风。月色冷楚城，淮光透霜空。各自务功业，当须激深衷。别后能相思，何嗟山水重。
虢州送郑兴宗弟归扶风别庐:佐郡已三载，岂能长后时。出关少亲友，赖汝常相随。今旦忽言别，怆然俱泪垂。平生沧洲意，独有青山知。州县不敢说，云霄谁敢期。因怀东谿老，最忆南峰缁。为我多种药，还山应未迟。
登嘉州凌云寺作:寺出飞鸟外，青峰戴朱楼。搏壁跻半空，喜得登上头。始知宇宙阔，下看三江流。天晴见峨眉，如向波上浮。迥旷烟景豁，阴森棕楠稠。愿割区中缘，永从尘外游。回风吹虎穴，片雨当龙湫。僧房云濛濛，夏月寒飕飕。回合俯近郭，寥落见远舟。胜概无端倪，天宫可淹留。一官讵足道，欲去令人愁。
春半与群公同游元处士别业:郭南处士宅，门外罗群峰。胜概忽相引，春华今正浓。山厨竹里爨，野碓藤间舂。对酒云数片，卷帘花万重。岩泉嗟到晚，州县欲归慵。草色带朝雨，滩声兼夜钟。爱兹清俗虑，何事老尘容。况有林下约，转怀方外踪。
终南山双峰草堂作:敛迹归山田，息心谢时辈。昼还草堂卧，但与双峰对。兴来恣佳游，事惬符胜概。著书高窗下，日夕见城内。曩为世人误，遂负平生爱。久与林壑辞，及来松杉大。偶兹近精庐，屡得名僧会。有时逐樵渔，尽日不冠带。崖口上新月，石门破苍霭。色向群木深，光摇一潭碎。缅怀郑生谷，颇忆严子濑。胜事犹可追，斯人邈千载。
缑山西峰草堂作:结庐对中岳，青翠常在门。遂耽水木兴，尽作渔樵言。顷来阙章句，但欲闲心魂。日色隐空谷，蝉声喧暮村。曩闻道士语，偶见清净源。隐几阅吹叶，乘秋眺归根。独游念求仲，开径招王孙。片雨下南涧，孤峰出东原。栖迟虑益澹，脱略道弥敦。野霭晴拂枕，客帆遥入轩。尚平今何在，此意谁与论。伫立云去尽，苍苍月开园。
寻巩县南李处士别业:先生近南郭，茅屋临东川。桑叶隐村户，芦花映钓船。有时著书暇，尽日窗中眠。且喜闾井近，灌田同一泉。
闻崔十二侍御灌口夜宿报恩寺:闻君寻野寺，便宿支公房。溪月冷深殿，江云拥回廊。然灯松林静，煮茗柴门香。胜事不可接，相思幽兴长。
自潘陵尖还少室居止，秋夕凭眺:草堂近少室，夜静闻风松。月出潘陵尖，照见十六峰。九月山叶赤，谿云淡秋容。火点伊阳村，烟深嵩角钟。尚子不可见，蒋生难再逢。胜惬只自知，佳趣为谁浓。昨诣山僧期，上到天坛东。向下望雷雨，云间见回龙。夕与人群疏，转爱丘壑中。心澹水木会，兴幽鱼鸟通。稀微了自释，出处乃不同。况本无宦情，誓将依道风。
南池夜宿，思王屋青萝旧斋:池上卧烦暑，不栉复不巾。有时清风来，自谓羲皇人。天晴云归尽，雨洗月色新。公事常不闲，道书日生尘。早年家王屋，五别青萝春。安得还旧山，东谿垂钓纶。
过王判官西津所居:胜迹不在远，爱君池馆幽。素怀岩中诺，宛得尘外游。何必到清谿，忽来见沧洲。潜移岷山石，暗引巴江流。树密昼先夜，竹深夏已秋。沙鸟上笔床，谿花彗帘钩。夫子贱簪冕，注心向林丘。落日出公堂，垂纶乘钓舟。赋诗忆楚老，载酒随江鸥。翛然一傲吏，独在西津头。
题华严寺瑰公禅房:寺南几十峰，峰翠晴可掬。朝从老僧饭，昨日崖口宿。锡杖倚枯松，绳床映深竹。东谿草堂路，来往行自熟。生事在云山，谁能复羁束。
林卧:偶得鱼鸟趣，复兹水木凉。远峰带雨色，落日摇川光。臼中西山药，袖里淮南方。唯爱隐几时，独游无何乡。
楚夕旅泊古兴:独鹤唳江月，孤帆凌楚云。秋风冷萧瑟，芦荻花纷纷。忽思湘川老，欲访云中君。骐驎息悲鸣，愁见豺虎群。
杨雄草玄台:吾悲子云居，寂寞人已去。娟娟西江月，犹照草玄处。精怪喜无人，睢盱藏老树。
与鲜于庶子自梓州成都少尹自褒城同行至利州道中作:剖竹向西蜀，岷峨眇天涯。空深北阙恋，岂惮南路赊。前日登七盘，旷然见三巴。汉水出。冢，梁山控褒斜。栈道笼迅湍，行人贯层崖。岩倾劣通马，石窄难容车。深林怯魑魅，洞穴防龙蛇。水种新插秧，山田正烧畬。夜猿啸山雨，曙鸟鸣江花。过午方始饭，经时旋及瓜。数公各游宦，千里皆辞家。言笑忘羁旅，还如在京华。
安西馆中思长安:家在日出处，朝来起东风。风从帝乡来，不异家信通。绝域地欲尽，孤城天遂穷。弥年但走马，终日随飘蓬。寂寞不得意，辛勤方在公。胡尘净古塞，兵气屯边空。乡路眇天外，归期如梦中。遥凭长房术，为缩天山东。
衙郡守还:世事何反覆，一身难可料。头白翻折腰，还家私自笑。所嗟无产业，妻子嫌不调。五斗米留人，东谿忆垂钓。
尹相公京兆府中棠树降甘露诗:相国尹京兆，政成人不欺。甘露降府庭，上天表无私。非无他人家，岂少群木枝。被兹甘棠树，美掩召伯诗。团团甜如蜜，皛皛凝若脂。千柯玉光碎，万叶珠颗垂。昆仑何时来，庆云相逐飞。魏宫铜盘贮，汉帝金掌持。王泽布人和，精心动灵祇。君臣日同德，祯瑞方潜施。何术令大臣，感通能及兹。忽惊政化理，暗与神物期。却笑赵张辈，徒称今古稀。为君下天酒，麹糵将用时。
刘相公中书江山画障:相府征墨妙，挥毫天地穷。始知丹青笔，能夺造化功。潇湘在帘间，庐壑横座中。忽疑凤凰池，暗与江海通。粉白湖上云，黛青天际峰。昼日恒见月，孤帆如有风。岩花不飞落，涧草无春冬。担锡香炉缁，钓鱼沧浪翁。如何平津意，尚想尘外踪。富贵心独轻，山林兴弥浓。喧幽趣颇异，出处事不同。请君为苍生，未可追赤松。
客舍悲秋，有怀两省旧游，呈幕中诸公:三度为郎便白头，一从出守五经秋。莫言圣主长不用，其那苍生应未休。人间岁月如流水，客舍秋风今又起。不知心事向谁论，江上蝉鸣空满耳。
走马川行，奉送出师西征:君不见走马川行雪海边，平沙莽莽黄入天。轮台九月风夜吼，一川碎石大如斗，随风满地石乱走。匈奴草黄马正肥，金山西见烟尘飞，汉家大将西出师。将军金甲夜不脱，半夜军行戈相拨，风头如刀面如割。马毛带雪汗气蒸，五花连钱旋作冰，幕中草檄砚水凝。虏骑闻之应胆慑，料知短兵不敢接，车师西门伫献捷。
胡笳歌，送颜真卿使赴河陇:君不闻胡笳声最悲，紫髯绿眼胡人吹。吹之一曲犹未了，愁杀楼兰征戍儿。凉秋八月萧关道，北风吹断天山草。昆仑山南月欲斜，胡人向月吹胡笳。胡笳怨兮将送君，秦山遥望陇山云。边城夜夜多愁梦，向月胡笳谁喜闻。
与独孤渐道别长句兼呈严八侍御:轮台客舍春草满，颍阳归客肠堪断。穷荒绝漠鸟不飞，万碛千山梦犹懒。怜君白面一书生，读书千卷未成名。五侯贵门脚不到，数亩山田身自耕。兴来浪迹无远近，及至辞家忆乡信。无事垂鞭信马头，西南几欲穷天尽。奉使三年独未归，边头词客旧来稀。借问君来得几日，到家不觉换春衣。高斋清昼卷帷幕，纱帽接蘺慵不著。中酒朝眠日色高，弹棋夜半灯花落。冰片高堆金错盘，满堂凛凛五月寒。桂林蒲萄新吐蔓，武城刺蜜未可餐。军中置酒夜挝鼓，锦筵红烛月未午。花门将军善胡歌，叶河蕃王能汉语。知尔园林压渭滨，夫人堂上泣罗裙。鱼龙川北盘谿雨，鸟鼠山西洮水云。台中严公于我厚，别后新诗满人口。自怜弃置天西头，因君为问相思否。
凉州馆中与诸判官夜集:弯弯月出挂城头，城头月出照梁州。凉州七里十万家，胡人半解弹琵琶。琵琶一曲肠堪断，风萧萧兮夜漫漫。河西幕中多故人，故人别来三五春。花门楼前见秋草，岂能贫贱相看老。一生大笑能几回，斗酒相逢须醉倒。
喜韩樽相过:三月灞陵春已老，故人相逢耐醉倒。瓮头春酒黄花脂，禄米只充沽酒资。长安城中足年少，独共韩侯开口笑。桃花点地红斑斑，有酒留君且莫还。与君兄弟日携手，世上虚名好是闲。
醉后戏与赵歌儿:秦州歌儿歌调苦，偏能立唱濮阳女。座中醉客不得意，闻之一声泪如雨。向使逢着汉帝怜，董贤气咽不能语。
玉门关盖将军歌:盖将军，真丈夫。行年三十执金吾，身长七尺颇有须。玉门关城迥且孤，黄沙万里白草枯。南邻犬戎北接胡，将军到来备不虞。五千甲兵胆力粗，军中无事但欢娱。暖屋绣帘红地炉，织成壁衣花氍毹。灯前侍婢泻玉壶，金铛乱点野酡酥。紫绂金章左右趋，问著只是苍头奴。美人一双闲且都，朱唇翠眉映明矑。清歌一曲世所无，今日喜闻凤将雏。可怜绝胜秦罗敷，使君五马谩踟蹰。野草绣窠紫罗襦，红牙缕马对樗蒱。玉盘纤手撒作卢，众中夸道不曾输。枥上昂昂皆骏驹，桃花叱拨价最殊。骑将猎向城南隅，腊日射杀千年狐。我来塞外按边储，为君取醉酒剩沽。醉争酒盏相喧呼，忽忆咸阳旧酒徒。
送张献心充副使归河西杂句:将门子弟君独贤，一从受命常在边。未至三十已高位，腰间金印色赭然。前日承恩白虎殿，归来见者谁不羡。箧中赐衣十重馀，案上军书十二卷。看君谋智若有神，爱君词句皆清新。澄湖万顷深见底，清冰一片光照人。云中昨夜使星动，西门驿楼出相送。玉瓶素蚁腊酒香，金鞭白马紫游缰。花门南，燕支北，张掖城头云正黑，送君一去天外忆。
送宇文南金放后归太原寓居，因呈太原郝主簿:归去不得意，北京关路赊。却投晋山老，愁见汾阳花。翻作灞陵客，怜君丞相家。夜眠旅舍雨，晓辞春城鸦。送君系马青门口，胡姬垆头劝君酒。为问太原贤主人，春来更有新诗否。
长门怨:君王嫌妾妒，闭妾在长门。舞袖垂新宠，愁眉结旧恩。绿钱侵履迹，红粉湿啼痕。羞被夭桃笑，看春独不言。
江行夜宿龙吼滩，临眺思峨眉隐者，兼寄幕中诸公:官舍临江口，滩声入惯闻。水烟晴吐月，山火夜烧云。且欲寻方士，无心恋使君。异乡何可住，况复久离群。
敬酬李判官使院即事见呈:公府日无事，吾徒只是闲。草根侵柱础，苔色上门关。饮砚时见鸟，卷帘晴对山。新诗吟未足，昨夜梦东还。
酬崔十三侍御登玉垒山思故园见寄:玉垒天晴望，诸峰尽觉低。故园江树北，斜日岭云西。旷野看人小，长空共鸟齐。高山徒仰止，不得日攀跻。
送二十二兄北游寻罗中:斗柄欲东指，吾兄方北游。无媒谒明主，失计干诸侯。夜雪入穿履，朝霜凝敝裘。遥知客舍饮，醉里闻春鸠。
送郑少府赴滏阳:子真河朔尉，邑里带清漳。春草迎袍色，晴花拂绶香。青山入官舍，黄鸟度宫墙。若到铜台上，应怜魏寝荒。
送周子落第游荆南:足下复不第，家贫寻故人。且倾湘南酒，羞对关西尘。山店橘花发，江城枫叶新。若从巫峡过，应见楚王神。
临洮客舍留别祁四:无事向边外，至今仍不归。三年绝乡信，六月未春衣。客舍洮水聒，孤城胡雁飞。心知别君后，开口笑应稀。
送樊侍御使丹阳便觐:卧病穷巷晚，忽惊骢马来。知君京口去，借问几时回。驿舫江风引，乡书海雁催。慈亲应倍喜，爱子在霜台。
送怀州吴别驾:灞上柳枝黄，垆头酒正香。春流饮去马，暮雨湿行装。驿路通函谷，州城接太行。覃怀人总喜，别驾得王祥。
送人归江宁:楚客忆乡信，向家湖水长。住愁春草绿，去喜桂枝香。海月迎归楚，江云引到乡。吾兄应借问，为报鬓毛霜。
送崔员外入秦因访故园:欲谒明光殿，先趋建礼门。仙郎去得意，亚相正承恩。竹里巴山道，花间汉水源。凭将两行泪，为访邵平园。
送颜评事入京:颜子人叹屈，宦游今未迟。伫闻明主用，岂负青云姿。江柳秋吐叶，山花寒满枝。知君客愁处，月满巴川时。
喜华阴王少府使到南池宴集:有客至铃下，自言身姓梅。仙人掌里使，黄帝鼎边来。竹影拂棋局，荷香随酒杯。池前堪醉卧，待月未须回。
雪后与群公过慈恩寺:乘兴忽相招，僧房暮与朝。雪融双树湿，沙闇一灯烧。竹外山低塔，藤间院隔桥。归家如欲懒，俗虑向来销。
终南东谿中作:谿水碧于草，潺潺花底流。沙平堪濯足，石浅不胜舟。洗药朝与暮，钓鱼春复秋。兴来从所适，还欲向沧洲。
登总持阁:高阁逼诸天，登临近日边。晴开万井树，愁看五陵烟。槛外低秦岭，窗中小渭川。早知清净理，常愿奉金仙。
寻阳七郎中宅即事:万事信苍苍，机心久无忘。无端来出守，不是厌为郎。雨滴芭蕉赤，霜催橘子黄。逢君开口笑，何处有他乡。
寻少室张山人，闻与偃师周明府同入都:中峰炼金客，昨日游人间。叶县凫共去，葛陂龙暂还。春云凑深水，秋雨悬空山。寂寂清溪上，空馀丹灶闲。
虢州卧疾，喜刘判官相过水亭:卧疾尝晏起，朝来头未梳。见君胜服药，清话病能除。低柳共系马，小池堪钓鱼。观棋不觉暝，月出水亭初。
春兴思南山旧庐，招柳建正字:终岁不得意，春风今复来。自怜蓬鬓改，羞见梨花开。西掖诚可恋，南山思早回。园庐幸接近，相与归蒿莱。
汉上题韦氏庄:结茅闻楚客，卜筑汉江边。日落数归鸟，夜深闻扣舷。水痕侵岸柳，山翠借厨烟。调笑提筐妇，春来蚕几眠。
题永乐韦少府厅壁:大河南郭外，终日气昏昏。白鸟下公府，青山当县门。故人是邑尉，过客驻征轩。不惮烟波阔，思君一笑言。
夜过盘石，隔河望永乐，寄闺中，效齐梁体:盈盈一水隔，寂寂二更初。波上思罗袜，鱼边忆素书。月如眉已画，云似鬓新梳。春物知人意，桃花笑索居。
还东山洛上作:春流急不浅，归枻去何迟。愁客叶舟里，夕阳花水时。云晴开螮蝀，棹发起鸬鹚。莫道东山远，衡门在梦思。
江上春叹:腊月江上暖，南桥新柳枝。春风触处到，忆得故园时。终日不如意，出门何所之。从人觅颜色，自笑弱男儿。
使院中新栽柏树子，呈李十五栖筠:爱尔青青色，移根此地来。不曾台上种，留向碛中栽。脆叶欺门柳，狂花笑院梅。不须愁岁晚，霜露岂能摧。
临洮龙兴寺玄上人院，同咏青木香丛:移根自远方，种得在僧房。六月花新吐，三春叶已长。抽茎高锡杖，引影到绳床。只为能除疾，倾心向药王。
南溪别业:结宇依青嶂，开轩对翠畴。树交花雨色，溪合水重流。竹径春来扫，兰樽夜不收。逍遥自得意，鼓腹醉中游。
和祠部王员外雪后早朝即事:长安雪后似春归，积素凝华连曙晖。色借玉珂迷晓骑，光添银烛晃朝衣。西山落月临天仗，北阙晴云捧禁闱。闻道仙郎歌白雪，由来此曲和人稀。
秋夕读书幽兴，献兵部李侍郎:年纪蹉跎四十强，自怜头白始为郎。雨滋苔藓侵阶绿，秋飒梧桐覆井黄。惊蝉也解求高树，旅雁还应厌后行。览卷试穿邻舍壁，明灯何惜借馀光。
和刑部成员外秋夜寓直寄台省知己:列宿光三署，仙郎直五宵。时衣天子赐，厨膳大官调。长乐钟应近，明光漏不遥。黄门持被覆，侍女捧香烧。笔为题诗点，灯缘起草挑。竹喧交砌叶，柳亸拂窗条。粉署荣新命，霜台忆旧僚。名香播兰蕙，重价蕴琼瑶。击水翻沧海，抟风透赤霄。微才喜同舍，何幸忽闻韶。
奉送李宾客荆南迎亲:迎亲辞旧苑，恩诏下储闱。昨见双鱼去，今看驷马归。驿帆湘水阔，客舍楚山稀。手把黄香扇，身披莱子衣。鹊随金印喜，乌傍板舆飞。胜作东征赋，还家满路辉。
送陶铣弃举荆南觐省:明时不爱璧，浪迹东南游。何必世人识，知君轻五侯。采兰度汉水，问绢过荆州。异国有归兴，去乡无客愁。天寒楚塞雨，月净襄阳秋。坐见吾道远，令人看白头。
送严黄门拜御史大夫再镇蜀川兼觐省:授钺辞金殿，承恩恋玉墀。登坛汉主用，讲德蜀人思。副相韩安国，黄门向子期。刀州重入梦，剑阁再题词。春草连青绶，晴花间赤旗。山莺朝送酒，江月夜供诗。许国分忧日，荣亲色养时。苍生望已久，来去不应迟。
佐郡思旧游:幸得趋紫殿，却忆侍丹墀。史笔众推直，谏书人莫窥。平生恒自负，垂老此安卑。同类皆先达，非才独后时。庭槐宿鸟乱，阶草夜虫悲。白发今无数，青云未有期。
忆长安曲二章寄庞cc:东望望长安，正值日初出。长安不可见，喜见长安日。长安何处在，只在马蹄下。明日归长安，为君急走马。
献封大夫破播仙凯歌六首:汉将承恩西破戎，捷书先奏未央宫。天子预开麟阁待，只今谁数贰师功。官军西出过楼兰，营幕傍临月窟寒。蒲海晓霜凝马尾，葱山夜雪扑旌竿。鸣笳叠鼓拥回军，破国平蕃昔未闻。丈夫鹊印摇边月，大将龙旗掣海云。日落辕门鼓角鸣，千群面缚出蕃城。洗兵鱼海云迎阵，秣马龙堆月照营。蕃军遥见汉家营，满谷连山遍哭声。万箭千刀一夜杀，平明流血浸空城。暮雨旌旗湿未干，胡烟白草日光寒。昨夜将军连晓战，蕃军只见马空鞍。
春兴戏题赠李侯:燕雀始欲衔花来，君家种桃花未开。长安二月眼看尽，寄报春风早为催。
山房春事二首:风恬日暖荡春光，戏蝶游蜂乱入房。数枝门柳低衣桁，一片山花落笔床。梁园日暮乱飞鸦，极目萧条三两家。庭树不知人死尽，春来还发旧时花。
江南遇雨:江天寒意少，冬月雨仍飞。出户愁为听，从风洒客衣。旅魂惊处断，乡信意中微。几日应晴去，孤舟且欲归。
长孙十一东山春夜见赠:故人谢城阙，挥手碧云期。溪月照隐处，松风生兴时。旧林日云暮，芳草岁空滋。甘与子成梦，请君同所思。
登天目山下作:去岁离秦望，今冬使楚关。泪添天目水，发变海头山。别母乌南逝，辞兄雁北还。宦游偏不乐，长为忆慈颜。
送裴少府:夕膳望东周，晨装不少留。酒中同乐事，关外越离忧。座湿秦山雨，庭寒渭水秋。何当鹰隼击，来拂故林游。
早发西山:游子空有怀，赏心杳无路。前程数千里，乘夜连轻驭。缭绕松筱中，苍茫犹未曙。遥闻孤村犬，暗指人家去。疲马怀涧泉，征衣犯霜露。喧呼谿鸟惊，沙上或骞翥。娟娟东岑月，照耀独归虑。
名姝咏:阿娇年未多，弱体性能和。怕重愁拈镜，怜轻喜曳罗。临津双洛浦，对月两嫦娥。独有荆王殿，时时暮雨过。
狷氏子:杏梁初照日，碧玉后堂开。忆事临妆笑，春娇满镜台。含声歌扇举，顾影舞腰回。别有佳期处，青楼客夜来。
省试方士进恒春草:东吴有灵草，生彼剡溪傍。既乱莓苔色，仍连菡萏香。掇之称远士，持以奉明王。北阙颜弥驻，南山寿更长。金膏徒骋妙，石髓莫矜良。倘使沾涓滴，还游不死方。
代征人妻喜夫还:征夫走马发渔阳，少妇含娇开洞房。千日废台还挂镜，数年尘面再新妆。春风喜出今朝户，明月虚眠昨夜床。莫道幽闺书信隔，还衣总是旧时香。
三月三日曲江侍宴:圣祖发神谋，灵符叶帝求。一人光锡命，万国荷时休。雷解圜丘毕，云需曲水游。岸花迎步辇，仙仗拥行舟。睿藻天中降，恩波海外流。小臣同品物，陪此乐皇猷。
途中览镜:四海游长倦，百年愁半侵。赖窥明镜里，时见丈夫心。
松滋江北阻风:江风久未歇，山雨复相仍。巨浪天涯起，馀寒川上凝。忧人劳夕惕，乡事惫晨兴。远听知音骇，诚哉不可陵。
晓入宜都渚:问俗周楚甸，川行眇江浔。兴随晓光发，道会春言深。回眺佳气象，远怀得山林。伫应舟楫用，曷务归闲心。
春宵览月:月生东荒外，天云收夕阴。爱见澄清景，象吾虚白心。耳目静无哗，神超道性深。乘兴得至乐，寓言因永吟。
怀鲁:曲阜国，尼丘山。周公邈难问，夫子犹启关。履风雩兮若见，游夏兴兮鲁颜。天孙天孙，何为今兮学且难，负星明而东游闲闲。
乌江女:越艳谁家女，朝游江岸傍。青春犹未嫁，红粉旧来娼。锦袖盛朱橘，银钩摘紫房。见人羞不语，回艇入溪藏。
观汉水:发源自。冢，东注经襄阳。一道入溟渤，别流为沧浪。求思咏游女，投吊悲昭王。水滨不可问，日暮空汤汤。
游越溪:溪水碧悠悠，猿声断客愁。渔潭逢钓楫，月浦值孤舟。访泊随烟火，迷途视斗牛。今宵越乡意，还取醉忘忧。
江南弄:春江可怜事，最在美人家。鹦鹉能言鸟，芙蓉巧笑花。地衔金作埒，水抱玉为沙。薄晚青丝骑，长鞭赴狭斜。
伊水门:朝涉伊水门，伊水入门流。惬心乃成兴，澹然泛孤舟。霏微傍青霭，容与随白鸥。竹阴交前浦，柳花媚中洲。日落阴云生，弥觉兹路幽。聊以恣所适，此外知何求。
东郊纳凉，忆左威卫李录事收昆季、太原崔参军三首:水竹谁家宅，幽庭向苑门。今知季伦沼，旧是辟疆园。饥鹭窥鱼静，鸣鸦带子喧。兴成只自适，欲白返忘言。纳凉每选地，近是青门东。林与缭垣接，池将沁水通。枝交帝女树，桥映美人虹。想是忘机者，悠悠在兴中。林间求适意，池上得清飙。稍稍斜回楫，时时一度桥。水光壁际动，山影浪中摇。不见李元礼，神仙何处要。
时兴:贵人昔未贵，咸愿顾寒微。及自登枢要，何曾问布衣。平明登紫阁，日晏下彤闱。扰扰路傍子，无劳歌是非。
嵩山望幸:峻极位何崇，方知造化功。降灵逢圣主，望幸表维嵩。隐映连青壁，嵯峨向碧空。象车因叶瑞，龙驾愿升中。万岁声长在，千岩气转雄。东都歌盛事，西笑伫皇风。
湘灵鼓瑟:帝子鸣金瑟，馀声自抑扬。悲风丝上断，流水曲中长。出没游鱼听，逶迤彩凤翔。微音时扣徵，雅韵乍含商。神理诚难测，幽情讵可量。至今闻古调，应恨滞三湘。
湘灵鼓瑟:瑶瑟多哀怨，朱弦且莫听。扁舟三楚客，丛竹二妃灵。淅沥闻馀响，依稀欲辨形。柱间寒水碧，曲里暮山青。良马悲衔草，游鱼思绕萍。知音若相遇，终不滞南溟。
怀素上人草书歌:狂僧挥翰狂且逸，独任天机摧格律。龙虎惭因点画生，雷霆却避锋芒疾。鱼笺绢素岂不贵，只嫌局促儿童戏。粉壁长廊数十间，兴来小豁胸襟气。长幼集，贤豪至，枕糟藉麹犹半醉。忽然绝叫三五声，满壁纵横千万字。吴兴张老尔莫颠，叶县公孙我何谓。如熊如罴不足比，如虺如蛇不足拟。涵物为动鬼神泣，狂风入林花乱起。殊形怪状不易说，就中惊燥尤枯绝。边风杀气同惨烈，崩槎卧木争摧折。塞草遥飞大漠霜，胡天乱下阴山雪。偏看能事转新奇，郡守王公同赋诗。枯藤劲铁愧三舍，骤雨寒猿惊一时。此生绝艺人莫测，假此常为护持力。连城之璧不可量，五百年知草圣当。
怀素上人草书歌:吾观文士多利用，笔精墨妙诚堪重。身上艺能无不通，就中草圣最天纵。有时兴酣发神机，抽毫点墨纵横挥。风声吼烈随手起，龙蛇迸落空壁飞。连拂数行势不绝，藤悬查蹙生奇节。划然放纵惊云涛，或时顿挫萦毫发。自言转腕无所拘，大笑羲之用阵图。狂来纸尽势不尽，投笔抗声连叫呼。信知鬼神助此道，墨池未尽书已好。行路谈君口不容，满堂观者空绝倒。所恨时人多笑声，唯知贱实翻贵名。观尔向来三五字，颠奇何谢张先生。
怀素上人草书歌:几年出家通宿命，一朝却忆临池圣。转腕摧锋增崛崎，秋毫茧纸常相随。衡阳客舍来相访，连饮百杯神转王。忽闻风里度飞泉，纸落纷纷如跕鸢。形容脱略真如助，心思周游在何处。笔下惟看激电流，字成只畏盘龙去。怪状崩腾若转蓬，飞丝历乱如回风。长松老死倚云壁，蹙浪相翻惊海鸿。于今年少尚如此，历睹远代无伦比。妙绝当动鬼神泣，崔蔡幽魂更心死。
对酒赠故人:扶起离披菊，霜轻喜重开。醉中惊老去，笑里觉愁来。月送人无尽，风吹浪不回。感时将有寄，诗思涩难裁。
尚书宗兄使过诗以奉献:洛下交亲满，归闲意有馀。翻嫌旧坐宅，却驾所悬车。腹饱山僧供，头轻侍婢梳。上官唯揖让，半禄代耕锄。雨散三秋别，风传一字书。胜游如可继，还欲并园庐。
抱疾谢李吏部赠诃黎勒叶:一叶生西徼，赍来上海查。岁时经水府，根本别天涯。方士真难见，商胡辄自夸。此香同异域，看色胜仙家。茗饮暂调气，梧丸喜伐邪。幸蒙祛老疾，深愿驻韶华。
近获风痹之疾，题寄所怀:病夫将已矣，无可答君恩。衾枕同羁客，图书委外孙。久来从吏道，常欲奉空门。疾走机先息，欹行力渐烦。无医能却老，有变是游魂。鸟宿还依伴，蓬飘莫问根。寓形齐指马，观境制心猿。唯借南荣地，清晨暂负暄。
奉和常阁老晚秋集贤院即事，寄赠徐、薛二侍郎:秘殿掖垣西，书楼苑树齐。秋烟凝缥帙，晓色上璇题。门接承明近，池连太液低。疏钟文马驻，繁叶彩禽栖。职美纶将綍，荣深组及珪。九霄偏眷顾，三事早提携。对案临青玉，窥书捧紫泥。始欢新遇重，还惜旧游暌。左宦登吴岫，分家渡越溪。赋中频叹鵩，卜处几听鸡。望阙应多恋，临津不用迷。柏梁思和曲，朝夕候金闺。
再过金陵:玉树歌终王气收，雁行高送石城秋。江山不管兴亡事，一任斜阳伴客愁。
伤吴中:馆娃宫中春已归，阖闾城头莺已飞。复见花开人又老，横塘寂寂柳依依。忆昔吴王在宫阙，馆娃满眼看花发。舞袖朝欺陌上春，歌声夜怨江边月。古来人事亦犹今，莫厌清觞与绿琴。独向西山聊一笑，白云芳草自知心。
古兴:十五小家女，双鬟人不如。蛾眉暂一见，可直千金馀。自从得向蓬莱里，出入金舆乘玉趾。梧桐树上春鸦鸣，晓伴君王犹未起。莫道君恩长不休，婕妤团扇苦悲秋。君看魏帝邺都里，惟有铜台漳水流。
杂兴:花间昔日黄鹂啭，妾向青楼已生怨。花落黄鹂不复来，妾老君心亦应变。君心比妾心，妾意旧来深。一别十年无尺素，归时莫赠路傍金。
送杜士瞻楚州觐省:风流与才思，俱似晋时人。淮月归心促，江花入兴新。云深沧海暮，柳暗白田春。共道官犹小，怜君孝养亲。
送裴宣城上元所居:水流过海稀，尔去换春衣。泪向槟榔尽，身随鸿雁归。草思晴后发，花怨雨中飞。想到金陵渚，酣歌对落晖。
送张观归袁州:羡尔湘东去，烟花尚可亲。绿芳深映鸟，远岫递迎人。饥狖啼初日，残莺惜暮春。遥怜谢客兴，佳句又应新。
句容县东青阳馆作:句曲千峰暮，归人向远烟。风摇近水叶，云护欲晴天。夕照留山馆，秋光落草田。征途傍斜日，一骑独翩翩。
晚春宴无锡蔡明府西亭:茅檐闲寂寂，无事觉人和。井近时浇圃，城低下见河。兴缘芳草积，情向远峰多。别日归吴地，停桡更一过。
送房明府罢长宁令湖州客舍:君为万里宰，恩及五湖人。未满先求退，归闲不厌贫。远峰晴更近，残柳雨还新。要自趋丹陛，明年鸡树亲。
送陆士伦宰义兴:阳羡兰陵近，高城带水闲。浅流通野寺，绿茗盖春山。长吏多愁罢，游人讵肯还。知君日清净，无事掩重关。
送王谏议充东都留守判官:时称谢康乐，别事汉平津。衰柳寒关道，高车左掖臣。背河见北雁，到洛问东人。忆昔游金谷，相看华发新。
和韩郎中扬子津玩雪寄严维:雪深扬子岸，看柳尽成梅。山色潜知近，潮声只听来。夜禽惊晓散，春物受寒催。粉署生新兴，瑶华寄上才。
送王牧往吉州谒王使君叔:细草绿汀洲，王孙耐薄游。年华初冠带，文体旧弓裘。野渡花争发，春塘水乱流。使君怜小阮，应念倚门愁。
仲夏江阴官舍寄裴明府:万室边江次，孤城对海安。朝霞晴作雨，湿气晚生寒。苔色侵衣桁，潮痕上井栏。题诗招茂宰，思尔欲辞官。
送夏侯审参军游江东:袖中多丽句，未遣世人闻。醉夜眠江月，闲时逐海云。荻花寒漫漫，鸥鸟暮群群。若到长沙苑，渔家更待君。
送袁员外宣慰劝农毕赴洪州使院:圣主临前殿，殷忧遣使臣。气迎天诏喜，恩发土膏春。草色催归棹，莺声为送人。龙沙多道里，流水自相亲。
奉陪韦润州游鹤林寺:野寺江城近，双旌五马过。禅心超忍辱，梵语问多罗。松竹闲僧老，云烟晚日和。寒塘归路转，清磬隔微波。
登湓城浦望庐山初晴，直省赍敕催赴江阴:西望香炉雪，千峰晚色新。白头悲作吏，黄纸苦催人。多负登山屐，深藏漉酒巾。伤心公府内，手板日相亲。
九日送人:晴景应重阳，高台怆远乡。水澄千室倒，雾卷四山长。受节人逾老，惊寒菊半黄。席前愁此别，未别已沾裳。
送从叔阳冰祇召赴都:自小从游惯，多由戏笑偏。常时矜礼数，渐老荷优怜。见主承休命，为郎贵晚年。伯喈文与篆，虚作汉家贤。
登秦岭:南登秦岭头，回望始堪愁。汉阙青门远，高山蓝水流。三湘行客去，九陌故人游。从此辞乡泪，双垂不复收。
送张惟俭秀才入举:清秀过终童，携书访老翁。以吾为世旧，怜尔继家风。淮岸经霜柳，关城带月鸿。春归定得意，花送到东中。
同皇甫冉赴官，留别灵一上人:法许庐山远，诗传休上人。独归双树宿，静与百花亲。对物虽留兴，观空已悟身。能令折腰客，遥赏竹房春。
送客游荆州:草色随骢马，悠悠共出秦。水传云梦晓，山接洞庭春。帆影连三峡，猿声在四邻。青门一分首，难见杜陵人。
与郑锡游春:东门垂柳长，回首独心伤。日暖临芳草，天晴忆故乡。映花莺上下，过水蝶悠飏。借问同行客，今朝泪几行。
和袁郎中破贼后经剡县山水上太尉:受律仙郎贵，长驱下会稽。鸣笳山月晓，摇旆野云低。翦寇人皆贺，回军马自嘶。地闲春草绿，城静夜乌啼。破竹清闽岭，看花入剡溪。元戎催献捷，莫道事攀跻。
奉和杜相公长兴新宅即事呈元相公:意有空门乐，居无甲第奢。经过容法侣，雕饰让侯家。隐树重檐肃，开园一径斜。据梧听好鸟，行药寄名花。梦蝶留清簟，垂貂坐绛纱。当山不掩户，映日自倾茶。雅望归安石，举知在叔牙。还成吉甫颂，赠答比瑶华。
送朱中舍游江东:孤城郭外送王孙，越水吴洲共尔论。野寺山边斜有径，渔家竹里半开门。青枫独映摇前浦，白鹭闲飞过远村。若到西陵征战处，不堪秋草自伤魂。
同皇甫冉登重玄阁:高阁朱栏不厌游，蒹葭白水绕长洲。孤云独鸟川光暮，万井千山海色秋。清梵林中人转静，夕阳城上角偏愁。谁怜远作秦吴别，离恨归心双泪流。
晚登江楼有怀:独坐南楼佳兴新，青山绿水共为邻。爽气遥分隔浦岫，斜光偏照渡江人。心闲鸥鸟时相近，事简鱼竿私自亲。只忆帝京不可到，秋琴一弄欲沾巾。
游徐城河忽见清淮，因寄赵八:自缘迟暮忆沧洲，翻爱南河浊水流。初过重阳惜残菊，行看旧浦识群鸥。朝霞映日同归处，暝柳摇风欲别秋。长恨相逢即分首，含情掩泪独回头。
题游仙阁白公庙:仙冠轻举竟何之，薜荔缘阶竹映祠。甲子不知风驭日，朝昏唯见雨来时。霓旌翠盖终难遇，流水青山空所思。逐客自怜双鬓改，焚香多负白云期。
晚发咸阳，寄同院遗补:征战初休草又衰，咸阳晚眺泪堪垂。去路全无千里客，秋田不见五陵儿。秦家故事随流水，汉代高坟对石碑。回首青山独不语，羡君谈笑万年枝。
闻逝者自惊:亦知死是人间事，年老闻之心自疑。黄卷清琴总为累，落花流水共添悲。愿将从药看真诀，又欲休官就本师。儿女眼前难喜舍，弥怜双鬓渐如丝。
寄王舍人竹楼:傲吏身闲笑五侯，西江取竹起高楼。南风不用蒲葵扇，纱帽闲眠对水鸥。
韦润州后亭海榴:江上年年小雪迟，年光独报海榴知。寂寂山城风日暖，谢公含笑向南枝。
同舍弟佶、班、韦二员外秋苔对之成咏:每看苔藓色，如向簿书闲。幽思缠芳树，高情寄远山。雨痕连地绿，日色出林斑。却笑兴公赋，临危滑石间。
同诸公寻李方直不遇:闻说到扬州，吹箫忆旧游。人来多不见，莫是上迷楼。
奉陪韦中丞使君游鹤林寺:古寺传灯久，层城闭阁闲。香花同法侣，旌旆入深山。寒磬虚空里，孤云起灭间。谢公忆高卧，徒御欲东还。
酬郑侍御秋夜见寄:摇落空林夜，河阳兴已生。未辞公府步，知结远山情。高柳风难定，寒泉月助明。袁公方卧雪，尺素及柴荆。
秋兴:流萤与落叶，秋晚共纷纷。返照城中尽，寒砧雨外闻。离人见衰鬓，独鹤暮何群。楚客在千里，相思看碧云。
送少微上人东南游:石梁人不到，独往更迢迢。乞食山家少，寻钟野寺遥。松门风自扫，瀑布雪难消。秋夜闻清梵，馀音逐海潮。
春和杜相公移入长兴宅，奉呈诸宰执:欲向幽偏适，还从绝地移。秦官鼎食贵，尧世土阶卑。戟户槐阴满，书窗竹叶垂。才分午夜漏，遥隔万年枝。北阙深恩在，东林远梦知。日斜门掩映，山远树参差。论道齐鸳翼，题诗忆凤池。从公亦何幸，长与珮声随。
秋夕寄怀契上人:已见槿花朝委露，独悲孤鹤在人群。真僧出世心无事，静夜名香手自焚。窗临绝涧闻流水，客至孤峰扫白云。更想清晨诵经处，独看松上雪纷纷。
塞下曲:结束浮云骏，翩翩出从戎。且凭天子怒，复倚将军雄。万鼓雷殷地，千旗火生风。日轮驻霜戈，月魄悬雕弓。青海阵云匝，黑山兵气冲。战酣太白高，战罢旄头空。万里不惜死，一朝得成功。画图麒麟阁，入朝明光宫。大笑向文士，一经何足穷。古人昧此道，往往成老翁。
效古赠崔二:十月河洲时，一看有归思。风飙生惨烈，雨雪暗天地。我辈今胡为，浩哉迷所至。缅怀当途者，济济居声位。邈然在云霄，宁肯更沦踬。周旋多燕乐，门馆列车骑。美人芙蓉姿，狭室兰麝气。金炉陈兽炭，谈笑正得意。岂论草泽中，有此枯槁士。我惭经济策，久欲甘弃置。君负纵横才，如何尚憔悴。长歌增郁怏，对酒不能醉。穷达自有时，夫子莫下泪。
钜鹿赠李少府:李侯虽薄宦，时誉何籍籍。骏马常借人，黄金每留客。投壶华馆静，纵酒凉风夕。即此遇神仙，吾欣知损益。
单父逢邓司仓覆仓库，因而有赠:邦牧今坐啸，群贤趋纪纲。四人忽不扰，耕者遥相望。粲粲府中妙，授词如履霜。炎炎伏热时，草木无晶光。匹马度睢水，清风何激扬。校缗阅帑藏，发廪欣斯箱。邂逅得相逢，欢言至夕阳。开襟自公馀，载酒登琴堂。举杯挹山川，寓目穷毫芒。白鸟向田尽，青蝉归路长。醉中不惜别，况乃正游梁。
蓟门不遇王之涣、郭密之，因以留赠:適远登蓟丘，兹晨独搔屑。贤交不可见，吾愿终难说。迢递千里游，羁离十年别。才华仰清兴，功业嗟芳节。旷荡阻云海，萧条带风雪。逢时事多谬，失路心弥折。行矣勿重陈，怀君但愁绝。
寄孟五少府:秋气落穷巷，离忧兼暮蝉。后时已如此，高兴亦徒然。知君念淹泊，忆我屡周旋。征路见来雁，归人悲远天。平生感千里，相望在贞坚。
苦雨寄房四昆季:独坐见多雨，况兹兼索居。茫茫十月交，穷阴千里馀。弥望无端倪，北风击林箊。白日渺难睹，黄云争卷舒。安得造化功，旷然一扫除。滴沥檐宇愁，寥寥谈笑疏。泥涂拥城郭，水潦盘丘墟。惆怅悯田农，裴回伤里闾。曾是力井税，曷为无斗储。万事切中怀，十年思上书。君门嗟缅邈，身计念居诸。沉吟顾草茅，郁怏任盈虚。黄鹄不可羡，鸡鸣时起予。故人平台侧，高馆临通衢。兄弟方荀陈，才华冠应徐。弹棋自多暇，饮酒更何如。知人想林宗，直道惭史鱼。携手风流在，开襟鄙吝祛。宁能访穷巷，相与对园蔬。
酬司空璲少府:飘飖未得意，感激与谁论。昨日遇夫子，仍欣吾道存。江山满词赋，札翰起凉温。吾见风雅作，人知德业尊。惊飙荡万木，秋气屯高原。燕赵何苍茫，鸿雁来翩翻。此时与君别，握手欲无言。
酬裴秀才:男儿贵得意，何必相知早。飘荡与物永，蹉跎觉年老。长卿无产业，季子惭妻嫂。此事难重陈，未于众人道。
酬裴员外以诗代书:少时方浩荡，遇物犹尘埃。脱略身外事，交游天下才。单车入燕赵，独立心悠哉。宁知戎马间，忽展平生怀。且欣清论高，岂顾夕阳颓。题诗碣石馆，纵酒燕王台。北望沙漠垂，漫天雪皑皑。临边无策略，览古空裴回。乐毅吾所怜，拔齐翻见猜。荆卿吾所悲，适秦不复回。然诺多死地，公忠成祸胎。与君从此辞，每恐流年催。如何俱老大，始复忘形骸。兄弟真二陆，声名连八裴。乙未将星变，贼臣候天灾。胡骑犯龙山，乘舆经马嵬。千官无倚著，万姓徒悲哀。诛吕鬼神动，安刘天地开。奔波走风尘，倏忽值云雷。拥旄出淮甸，入幕征楚材。誓当剪鲸鲵，永以竭驽骀。小人胡不仁，谗我成死灰。赖得日月明，照耀无不该。留司洛阳宫，詹府唯蒿莱。是时扫氛祲，尚未歼渠魁。背河列长围，师老将亦乖。归军剧风火，散卒争椎埋。一夕瀍洛空，生灵悲曝腮。衣冠投草莽，予欲驰江淮。登顿宛叶下，栖遑襄邓隈。城池何萧条，邑屋更崩摧。纵横荆棘丛，但见瓦砾堆。行人无血色，战骨多青苔。遂除彭门守，因得朝玉阶。激昂仰鹓鹭，献替欣盐梅。驱传及远蕃，忧思郁难排。罢人纷争讼，赋税如山崖。所思在畿甸，曾是鲁宓侪。自从拜郎官，列宿焕天街。那能访遐僻，还复寄琼环。金玉本高价，埙篪终易谐。朗咏临清秋，凉风下庭槐。何意寇盗间，独称名义偕。辛酸陈侯诔，叹息季鹰杯。白日屡分手，青春不再来。卧看中散论，愁忆太常斋。酬赠徒为尔，长歌还自咍。
酬庞十兵曹:忆昔游京华，自言生羽翼。怀书访知己，末路空相识。许国不成名，还家有惭色。托身从畎亩，浪迹初自得。雨泽感天时，耕耘忘帝力。同人洛阳至，问我睢水北。遂尔款津涯，净然见胸臆。高谈悬物象，逸韵投翰墨。别岸迥无垠，海鹤鸣不息。梁城多古意，携手共凄恻。怀贤想邹枚，登高思荆棘。世情恶疵贱，之子怜孤直。酬赠感并深，离忧岂终极。
酬秘书弟兼寄幕下诸公:亚相膺时杰，群才遇良工。翩翩幕下来，拜赐甘泉宫。信知命世奇，适会非常功。侍御执邦宪，清词焕春丛。末路望绣衣，他时常发蒙。孰云三军壮，惧我弹射雄。谁谓万里遥，在我樽俎中。光禄经济器，精微自深衷。前席屡荣问，长城兼在躬。高纵激颓波，逸翮驰苍穹。将副节制筹，欲令沙漠空。司业志应徐，雅度思冲融。相思三十年，忆昨犹儿童。今来抱青紫，忽若披鹓鸿。说剑增慷慨，论交持始终。秘书即吾门，虚白无不通。多才陆平原，硕学郑司农。献封到关西，独步归山东。永意久知处，嘉言能亢宗。客从梁宋来，行役随转蓬。酬赠欣元弟，忆贤瞻数公。游鳞戏沧浪，鸣凤栖梧桐。并负垂天翼，俱乘破浪风。眈眈天府间，偃仰谁敢同。何意构广厦，翻然顾雕虫。应知阮步兵，惆怅此途穷。
酬岑二十主簿秋夜见赠之作:舍下蛩乱鸣，居然自萧索。缅怀高秋兴，忽枉清夜作。感物我心劳，凉风惊二毛。池枯菡萏死，月出梧桐高。如何异乡县，复得交才彦。泪没嗟后时，蹉跎耻相见。箕山别来久，魏阙谁不恋。独有江海心，悠悠未尝倦。
答侯少府:常日好读书，晚年学垂纶。漆园多乔木，睢水清粼粼。诏书下柴门，天命敢逡巡。赫赫三伏时，十日到咸秦。褐衣不得见，黄绶翻在身。吏道顿羁束，生涯难重陈。北使经大寒，关山饶苦辛。边兵若刍狗，战骨成埃尘。行矣勿复言，归欤伤我神。如何燕赵陲，忽遇平生亲。开馆纳征骑，弹弦娱远宾。飘飖天地间，一别方兹晨。东道有佳作，南朝无此人。性灵出万象，风骨超常伦。吾党谢王粲，群贤推郄诜。明时取秀才，落日过蒲津。节苦名已富，禄微家转贫。相逢愧薄游，抚己荷陶钧。心事正堪尽，离居宁太频。两河归路遥，二月芳草新。柳接滹沱暗，莺连渤海春。谁谓行路难，猥当希代珍。提握每终日，相思犹比邻。江海有扁舟，丘园有角巾。君意定何适，我怀知所遵。浮沉各异宜，老大贵全真。莫作云霄计，遑遑随缙绅。
宋中别周、梁、李三子:曾是不得意，适来兼别离。如何一尊酒，翻作满堂悲。周子负高价，梁生多逸词。周旋梁宋间，感激建安时。白雪正如此，青云无自疑。李侯怀英雄，肮脏乃天资。方寸且无间，衣冠当在斯。俱为千里游，忽念两乡辞。且见壮心在，莫嗟携手迟。凉风吹北原，落日满西陂。露下草初白，天长云屡滋。我心不可问，君去定何之。京洛多知己，谁能忆左思。
送萧十八与房侍御回还:常苦古人远，今见斯人古。澹泊遗声华，周旋必邹鲁。故交在梁宋，游方出庭户。匹马鸣朔风，一身济河浒。辛勤采兰咏，款曲翰林主。岁月催别离，庭闱远风土。寥寥寒烟静，莽莽夕阴吐。明发不在兹，青天眇难睹。
又送族侄式颜:惜君才未遇，爱君才若此。世上五百年，君家一千里。俱游帝城下，忽在梁园里。我今行山东，离忧不能已。
赠别王十七管记:故交吾未测，薄宦空年岁。晚节踪曩贤，雄词冠当世。堂中皆食客，门外多酒债。产业曾未言，衣裘与人敝。飘飖戎幕下，出入关山际。转战轻壮心，立谈有边计。云沙自回合，天海空迢递。星空汉将骄，月盛胡兵锐。沙深冷陉断，雪暗辽阳闭。亦谓扫欃枪，旋惊陷蜂虿。归旌告东捷，斗骑传西败。遥飞绝汉书，已筑长安第。画龙俱在叶，宠鹤先居卫。勿辞部曲勋，不藉将军势。相逢季冬月，怅望穷海裔。折剑留赠人，严装遂云迈。我行将悠缅，及此还羁滞。曾非济代谋，且有临深诫。随波混清浊，与物同丑丽。眇忆青岩栖，宁忘褐衣拜。自言爱水石，本欲亲兰蕙。何意薄松筠，翻然重菅蒯。恒深取与分，孰慢平生契。款曲鸡黍期，酸辛别离袂。逢时愧名节，遇坎悲沦替。适赵非解纷，游燕往无说。浩歌方振荡，逸翮思凌励。倏若异鹏抟，吾当学蝉蜕。
送崔录事赴宣城:大国非不理，小官皆用才。欲行宣城印，住饮洛阳杯。晚景为人别，长天无鸟回。举帆风波渺，倚棹江山来。羡尔兼乘兴，芜湖千里开。
淇上别刘少府子英:近来住淇上，萧条惟空林。又非耕种时，闲散多自任。伊君独知我，驱马欲招寻。千里忽携手，十年同苦心。求仁见交态，于道喜甘临。逸思乃天纵，微才应陆沉。飘然归故乡，不复问离襟。南登黎阳渡，莽苍寒云阴。桑叶原上起，河凌山下深。途穷更远别，相对益悲吟。
别耿都尉:四十能学剑，时人无此心。如何耿夫子，感激投知音。翩翩白马来，二月青草深。别易小千里，兴酣倾百金。
宋中遇林虑杨十七山人，因而有别:昔余涉漳水，驱车行邺西。遥见林虑山，苍苍戛天倪。邂逅逢尔曹，说君彼岩栖。萝径垂野蔓，石房倚云梯。秋韭何青青，药苗数百畦。栗林隘谷口，栝树森回谿。耕耘有山田，纺绩有山妻。人生苟如此，何必组与珪。谁谓远相访，曩情殊不迷。檐前举醇醪，灶下烹只鸡。朔风忽振荡，昨夜寒螀啼。游子益思归，罢琴伤解携。出门尽原野，白日黯已低。始惊道路难，终念言笑暌。因声谢岑壑，岁暮一攀跻。
酬别薛三、蔡大，留简韩十四主簿:迢递辞京华，辛勤异乡县。登高俯沧海，回首泪如霰。同人久离别，失路还相见。薛侯怀直道，德业应时选。蔡子负清才，当年擢宾荐。韩公有奇节，词赋凌群彦。读书嵩岑间，作吏沧海甸。伊余寡栖托，感激多愠见。纵诞非尔情，飘沦任疵贱。忽枉琼瑶作，乃深平生眷。始谓吾道存，终嗟客游倦。归心无昼夜，别事除言宴。复值凉风时，苍茫夏云变。
途中酬李少府赠别之作:西上逢节换，东征私自怜。故人今卧疾，欲别还留连。举酒临南轩，夕阳满中筵。宁知江上兴，乃在河梁偏。行李多光辉，札翰忽相鲜。谁谓岁月晚，交情尚贞坚。终嗟州县劳，官谤复迍邅。虽负忠信美，其如方寸悬。连帅扇清风，千里犹眼前。曾是趋藻镜，不应翻弃捐。日来知自强，风气殊未痊。可以加药物，胡为辄忧煎。驱马出大梁，原野一悠然。柳色感行客，云阴愁远天。皇明烛幽遐，德泽普照宣。鹓鸿列霄汉，燕雀何翩翩。余亦惬所从，渔樵十二年。种瓜漆园里，凿井卢门边。去去勿重陈，生涯难勉旃。或期遇春事，与尔复周旋。投报空回首，狂歌谢比肩。
同诸公登慈恩寺浮图:香界泯群有，浮图岂诸相。登临骇孤高，披拂欣大壮。言是羽翼生，迥出虚空上。顿疑身世别，乃觉形神王。宫阙皆户前，山河尽檐向。秋风昨夜至，秦塞多清旷。千里何苍苍，五陵郁相望。盛时惭阮步，末宦知周防。输效独无因，斯焉可游放。
同薛司直诸公秋霁曲江俯见南山作:南山郁初霁，曲江湛不流。若临瑶池前，想望昆仑丘。回首见黛色，眇然波上秋。深沉俯峥嵘，清浅延阻修。连潭万木影，插岸千岩幽。杳霭信难测，渊沦无暗投。片云对渔父，独鸟随虚舟。我心寄青霞，世事惭白鸥。得意在乘兴，忘怀非外求。良辰自多暇，欣与数子游。
登广陵栖灵寺塔:淮南富登临，兹塔信奇最。直上造云族，凭虚纳天籁。迥然碧海西，独立飞鸟外。始知高兴尽，达与赏心会。连山黯吴门，乔木吞楚塞。城池满窗下，物象归掌内。远思驻江帆，暮时结春霭。轩车疑蠢动，造化资大块。何必了无身，然后知所退。
同群公出猎海上:畋猎自古昔，况伊心赏俱。偶与群公游，旷然出平芜。层阴涨溟海，杀气穷幽都。鹰隼何翩翩，驰骤相传呼。豺狼窜榛莽，麋鹿罹艰虞。高鸟下騂弓，困兽斗匹夫。尘惊大泽晦，火燎深林枯。失之有馀恨，获者无全躯。咄彼工拙间，恨非指踪徒。犹怀老氏训，感叹此欢娱。
同韩四、薛三东亭玩月:远游怅不乐，兹赏吾道存。款曲故人意，辛勤清夜言。东亭何寥寥，佳境无朝昏。阶墀近洲渚，户牖当郊原。矧乃穷周旋，游时怡讨论。树阴荡瑶瑟，月气延清尊。明河带飞雁，野火连荒村。对此更愁予，悠哉怀故园。
同敬八、卢五泛河间清河:清川在城下，沿泛多所宜。同济惬数公，玩物欣良时。飘飖波上兴，燕婉舟中词。昔陟乃平原，今来忽涟漪。东流达沧海，西流延滹池。云树共晦明，井邑相逶迤。稍随归月帆，若与沙鸥期。渔父更留我，前潭水未滋。
同房侍御山园新亭与邢判官同游:隐隐春城外，朦胧陈迹深。君子顾榛莽，兴言伤古今。决河导新流，疏径踪旧林。开亭俯川陆，时景宜招寻。肃穆逢使轩，夤缘事登临。忝游芝兰室，还对桃李阴。岸远白波来，气喧黄鸟吟。因睹歌颂作，始作经济心。灌坛有遗风，单父多鸣琴。谁为久州县，苍生怀德音。
涟上题樊氏水亭:涟上非所趣，偶为世务牵。经时驻归棹，日夕对平川。莫论行子愁，且得主人贤。亭上酒初熟，厨中鱼每鲜。自说宦游来，因之居住偏。煮盐沧海曲，种稻长淮边。四时常晏如，百口无饥年。菱芋藩篱下，渔樵耳目前。异县少朋从，我行复迍邅。向不逢此君，孤舟已言旋。明日又分首，风涛还眇然。
同吕判官从哥舒大夫破洪济城回登积石军多福七级浮图:塞口连浊河，辕门对山寺。宁知鞍马上，独有登临事。七级凌太清，千崖列苍翠。飘飘方寓目，想像见深意。高兴殊未平，凉风飒然至。拔城阵云合，转旆胡星坠。大将何英灵，官军动天地。君怀生羽翼，本欲附骐骥。款段苦不前，青冥信难致。一歌阳春后，三叹终自愧。
题尉迟将军新庙:周室既板荡，贼臣立婴儿。将军独激昂，誓欲酬恩私。孤城日无援，高节终可悲。家国共沦亡，精魂空在斯。沉沉积冤气，寂寂无人知。良牧怀深仁，与君建明祠。父子俱血食，轩车每逶迤。我来荐蘋蘩，感叹兴此词。晨光上阶闼，杀气翻旌旗。明明幽冥理，至诚信莫欺。唯夫二千石，多庆方自兹。
观李九少府翥树宓子贱神祠碑:吾友吏兹邑，亦尝怀宓公。安知梦寐间，忽与精灵通。一见兴永叹，再来激深衷。宾从何逶迤，二十四老翁。于焉建层碑，突兀长林东。作者无愧色，行人感遗风。坐令高岸尽，独对秋山空。片石勿谓轻，斯言固难穷。龙盘色丝外，鹊顾偃波中。形胜驻群目，坚贞指苍穹。我非王仲宣，去矣徒发蒙。
同观陈十六史兴碑:荆衡气偏秀，江汉流不歇。此地多精灵，有时生才杰。伊人今独步，逸思能间发。永怀掩风骚，千载常矻矻。新碑亦崔嵬，佳句悬日月。则是刊石经，终然继梼杌。我来观雅制，慷慨变毛发。季主尽荒淫，前王徒贻厥。东周既削弱，两汉更沦没。西晋何披猖，五胡相唐突。作歌乃彰善，比物仍恶讦。感叹将谓谁，对之空咄咄。
自淇涉黄河途中作十三首:川上常极目，世情今已闲。去帆带落日，征路随长山。亲友若云霄，可望不可攀。于兹任所惬，浩荡风波间。清晨泛中流，羽族满汀渚。黄鹄何处来，昂藏寡俦侣。飞鸣无人见，饮啄岂得所。云汉尔固知，胡为不轻举。野人头尽白，与我忽相访。手持青竹竿，日暮淇水上。虽老美容色，虽贫亦闲放。钓鱼三十年，中心无所向。南登滑台上，却望河淇间。竹树夹流水，孤城对远山。念兹川路阔，羡尔沙鸥闲。长想别离处，犹无音信还。东入黄河水，茫茫泛纡直。北望太行山，峨峨半天色。山河相映带，深浅未可测。自昔有贤才，相逢不相识。秋日登滑台，台高秋已暮。独行既未惬，怀土怅无趣。晋宋何萧条，羌胡散驰鹜。当时无战略，此地即边戍。兵革徒自勤，山河孰云固。乘闲喜临眺，感物伤游寓。惆怅落日前，飘飖远帆处。北风吹万里，南雁不知数。归意方浩然，云沙更回互。乱流自兹远，倚楫时一望。遥见楚汉城，崔嵬高山上。天道昔未测，人心无所向。屠钓称侯王，龙蛇争霸王。缅怀多杀戮，顾此生惨怆。圣代休甲兵，吾其得闲放。兹川方悠邈，云沙无前后。古堰对河壖，长林出淇口。独行非吾意，东向日已久。忧来谁得知，且酌尊中酒。朝从北岸来，泊船南河浒。试共野人言，深觉农夫苦。去秋虽薄熟，今夏犹未雨。耕耘日勤劳，租税兼舄卤。园蔬空寥落，产业不足数。尚有献芹心，无因见明主。茫茫浊河注，怀古临河滨。禹功本豁达，汉迹方因循。坎德昔滂沱，冯夷胡不仁。激潏陵堤防，东郡多悲辛。天子忽惊悼，从官皆负薪。畚筑岂无谋，祈祷如有神。宣房今安在，高岸空嶙峋。我行倦风湍，辍棹将问津。空传歌瓠子，感慨独愁人。孟夏桑叶肥，秾阴夹长津。蚕农有时节，田野无闲人。临水狎渔樵，望山怀隐沦。谁能去京洛，憔悴对风尘。朝景入平川，川长复垂柳。遥看魏公墓，突兀前山后。忆昔大业时，群雄角奔走。伊人何电迈，独立风尘首。传檄举敖仓，拥兵屯洛口。连营一百万，六合如可有。方项终比肩，乱隋将假手。力争固难恃，骄战曷能久。若使学萧曹，功名当不朽。皤皤河滨叟，相遇似有耻。辍榜聊问之，答言尽终始。一生虽贫贱，九十年未死。且喜对儿孙，弥惭远城市。结庐黄河曲，垂钓长河里。漫漫望云沙，萧条听风水。所思强饭食，永愿在乡里。万事吾不知，其心只如此。
遇冲和先生:冲和生何代，或谓游东溟。三命谒金殿，一言拜银青。自云多方术，往往通神灵。万乘亲问道，六宫无敢听。昔去限霄汉，今来睹仪形。头戴鹖鸟冠，手摇白鹤翎。终日饮醇酒，不醉复不醒。常忆鸡鸣山，每诵西升经。拊背念离别，依然出户庭。莫见今如此，曾为一客星。
东平路中遇大水:天灾自古有，昏垫弥今秋。霖霪溢川原，澒洞涵田畴。指途适汶阳，挂席经芦洲。永望齐鲁郊，白云何悠悠。傍沿钜野泽，大水纵横流。虫蛇拥独树，麋鹿奔行舟。稼穑随波澜，西成不可求。室居相枕藉，蛙黾声啾啾。仍怜穴蚁漂，益羡云禽游。农夫无倚著，野老生殷忧。圣主当深仁，庙堂运良筹。仓廪终尔给，田租应罢收。我心胡郁陶，征旅亦悲愁。纵怀济时策，谁肯论吾谋。
苦雪四首:二月犹北风，天阴雪冥冥。寥落一室中，怅然惭百龄。苦愁正如此，门柳复青青。惠连发清兴，袁安念高卧。余故非斯人，为性兼懒惰。赖兹尊中酒，终日聊自过。濛濛洒平陆，淅沥至幽居。且喜润群物，焉能悲斗储。故交久不见，鸟雀投吾庐。孰云久闲旷，本自保知寡。穷巷独无成，春条只盈把。安能羡鹏举，且欲歌牛下。乃知古时人，亦有如我者。
行路难二首:长安少年不少钱，能骑骏马鸣金鞭。五侯相逢大道边，美人弦管争留连。黄金如斗不敢惜，片言如山莫弃捐。安知憔悴读书者，暮宿灵台私自怜。君不见富家翁，旧时贫贱谁比数。一朝金多结豪贵，万事胜人健如虎。子孙成行满眼前，妻能管弦妾能舞。自矜一身忽如此，却笑傍人独愁苦。东邻少年安所如，席门穷巷出无车。有才不肯学干谒，何用年年空读书。
邯郸少年行:邯郸城南游侠子，自矜生长邯郸里。千场纵博家仍富，几度报仇身不死。宅中歌笑日纷纷，门外车马常如云。未知肝胆向谁是，令人却忆平原君。君不见今人交态薄，黄金用尽还疏索。以兹感叹辞旧游，更于时事无所求。且与少年饮美酒，往来射猎西山头。
留别郑三、韦九兼洛下诸公:忆昨相逢论久要，顾君哂我轻常调。羁旅虽同白社游，诗书已作青云料。蹇质蹉跎竟不成，年过四十尚躬耕。长歌达者杯中物，大笑前人身后名。幸逢明盛多招隐，高山大泽征求尽。此时亦得辞渔樵，青袍裹身荷圣朝。犁牛钓竿不复见，县人邑吏来相邀。远路鸣蝉秋兴发，华堂美酒离忧销。不知何日更携手，应念兹晨去折腰。
赠别晋三处士:有人家住清河源，渡河问我游梁园。手持道经注已毕，心知内篇口不言。卢门十年见秋草，此心惆怅谁能道。知己从来不易知，慕君为人与君好。别时九月桑叶疏，出门千里无行车。爱君且欲君先达，今上求贤早上书。
封丘作:我本渔樵孟诸野，一生自是悠悠者。乍可狂歌草泽中，宁堪作吏风尘下。只言小邑无所为，公门百事皆有期。拜迎官长心欲碎，鞭挞黎庶令人悲。归来向家问妻子，举家尽笑今如此。生事应须南亩田，世情付与东流水。梦想旧山安在哉，为衔君命且迟回。乃知梅福徒为尔，转忆陶潜归去来。
寄宿田家:田家老翁住东陂，说道平生隐在兹。鬓白未曾记日月，山青每到识春时。门前种柳深成巷，野谷流泉添入池。牛壮日耕十亩地，人闲常扫一茅茨。客来满酌清尊酒，感兴平吟才子诗。岩际窟中藏鼹鼠，潭边竹里隐鸬鹚。村墟日落行人少，醉后无心怯路歧。今夜只应还寄宿，明朝拂曙与君辞。
别韦参军:二十解书剑，西游长安城。举头望君门，屈指取公卿。国风冲融迈三五，朝廷欢乐弥寰宇。白璧皆言赐近臣，布衣不得干明主。归来洛阳无负郭，东过梁宋非吾土。兔苑为农岁不登，雁池垂钓心长苦。世人遇我同众人，唯君于我最相亲。且喜百年有交态，未尝一日辞家贫。弹棋击筑白日晚，纵酒高歌杨柳春。欢娱未尽分散去，使我惆怅惊心神。丈夫不作儿女别，临歧涕泪沾衣巾。
送田少府贬苍梧:沉吟对迁客，惆怅西南天。昔为一官未得意，今向万里令人怜。念兹斗酒成暌间，停舟叹君日将晏。远树应怜北地春，行人却羡南归雁。丈夫穷达未可知，看君不合长数奇。江山到处堪乘兴，杨柳青青那足悲。
同河南李少尹毕员外宅夜饮时洛阳告捷遂作春酒歌:故人美酒胜浊醪，故人清词合风骚。长歌满酌惟吾曹，高谈正可挥麈毛。半醉忽然持蟹螯，洛阳告捷倾前后。武侯腰间印如斗，郎官无事时饮酒。杯中绿蚁吹转来，瓮上飞花拂还有。前年持节将楚兵，去年留司在东京，今年复拜二千石，盛夏五月西南行。彭门剑门蜀山里，昨逢军人劫夺我，到家但见妻与子。赖得饮君春酒数十杯，不然令我愁欲死。
部落曲:蕃军傍塞游，代马喷风秋。老将垂金甲，阏支著锦裘。雕戈蒙豹尾，红旆插狼头。日暮天山下，鸣笳汉使愁。
醉后赠张九旭:世上谩相识，此翁殊不然。兴来书自圣，醉后语尤颠。白发老闲事，青云在目前。床头一壶酒，能更几回眠。
别韦五:徒然酌杯酒，不觉散人愁。相识仍远别，欲归翻旅游。夏云满郊甸，明月照河洲。莫恨征途远，东看漳水流。
别崔少府:知府少得意，汶上掩柴扉。寒食仍留火，春风未授衣。皆言黄绶屈，早向青云飞。借问他乡事，今年归不归。
送崔功曹赴越:传有东南别，题诗报客居。江山知不厌，州县复何如。莫恨吴歈曲，尝看越绝书。今朝欲乘兴，随尔食鲈鱼。
广陵别郑处士:落日知分手，春风莫断肠。兴来无不惬，才在亦何伤。溪水堪垂钓，江田耐插秧。人生只为此，亦足傲羲皇。
别孙訢:离人去复留，白马黑貂裘。屈指论前事，停鞭惜旧游。帝乡那可忘，旅馆日堪愁。谁念无知己，年年睢水流。
送魏八:更沽淇上酒，还泛驿前舟。为惜故人去，复怜嘶马愁。云山行处合，风雨兴中秋。此路无知己，明珠莫暗投。
送裴别将之安西:绝域眇难跻，悠然信马蹄。风尘经跋涉，摇落怨暌携。地出流沙外，天长甲子西。少年无不可，行矣莫凄凄。
同崔员外、綦毋拾遗九日宴京兆府李士曹:今日好相见，群贤仍废曹。晚晴催翰墨，秋兴引风骚。绛叶拥虚砌，黄花随浊醪。闭门无不可，何事更登高。
武威同诸公过杨七山人，得藤字:幕府日多暇，田家岁复登。相知恨不早，乘兴乃无恒。穷巷在乔木，深斋垂古藤。边城唯有醉，此外更何能。
同群公登濮阳圣佛寺阁:落日登临处，悠然意不穷。佛因初地识，人觉四天空。来雁清霜后，孤帆远树中。裴回伤寓目，萧索对寒风。
淇上别业:依依西山下，别业桑林边。庭鸭喜多雨，邻鸡知暮天。野人种秋菜，古老开原田。且向世情远，吾今聊自然。
自蓟北归:驱马蓟门北，北风边马哀。苍茫远山口，豁达胡天开。五将已深入，前军止半回。谁怜不得意，长剑独归来。
东平别前卫县李寀少府:黄鸟翩翩杨柳垂，春风送客使人悲。怨别自惊千里外，论交却忆十年时。云开汶水孤帆远，路绕梁山匹马迟。此地从来可乘兴，留君不住益凄其。
同陈留崔司户早春宴蓬池:同官载酒出郊圻，晴日东驰雁北飞。隔岸春云邀翰墨，傍檐垂柳报芳菲。池边转觉虚无尽，台上偏宜酩酊归。州县徒劳那可度，后时连骑莫相违。
金城北楼:北楼西望满晴空，积水连山胜画中。湍上急流声若箭，城头残月势如弓。垂竿已羡磻溪老，体道犹思塞上翁。为问边庭更何事，至今羌笛怨无穷。
东平旅游，奉赠薛太守二十四韵:颂美驰千古，钦贤仰大猷。晋公标逸气，汾水注长流。神与公忠节，天生将相俦。青云本自负，赤县独推尤。御史风逾劲，郎官草屡修。鹓鸾粉署起，鹰隼柏台秋。出入交三事，飞鸣揖五侯。军书陈上策，廷议借前筹。肃肃趋朝列，雍雍引帝求。一麾俄出守，千里再分忧。不改任棠水，仍传晏子裘。歌谣随举扇，旌旆逐鸣驺。郡国长河绕，川原大野幽。地连尧泰岳，山向禹青州。汶上春帆渡，秦亭晚日愁。遗墟当少昊，悬象逼奎娄。即此逢清鉴，终然喜暗投。叨承解榻礼，更得问缣游。高兴陪登陟，嘉言忝献酬。观棋知战胜，探象会冥搜。眺听情何限，冲融惠勿休。只应齐语默，宁肯问沉浮。然诺长怀季，栖遑辄累丘。平生感知己，方寸岂悠悠。
和窦侍御登凉州七级浮图之作:化塔屹中起，孤高宜上跻。铁冠雄赏眺，金界宠招携。空色在轩户，边声连鼓鼙。天寒万里北，地豁九州西。清兴揖才彦，峻风和端倪。始知阳春后，具物皆筌蹄。
奉酬睢阳路太守见赠之作:盛才膺命代，高价动良时。帝简登藩翰，人和发咏思。神仙去华省，鹓鹭忆丹墀。清净能无事，优游即赋诗。江山纷想像，云物共萎蕤。逸气刘公幹，玄言向子期。多惭汲引速，翻愧激昂迟。相马知何限，登龙反自疑。风尘吏道迫，行迈旅心悲。拙疾徒为尔，穷愁欲问谁。秋庭一片叶，朝镜数茎丝。州县甘无取，丘园悔莫追。琼瑶生箧笥，光景借茅茨。他日青霄里，犹应访所知。
奉酬睢阳李太守:公族称王佐，朝经允帝求。本枝疆我李，盘石冠诸刘。礼乐光辉盛，山河气象幽。系高周柱史，名重晋阳秋。华省膺推择，青云宠宴游。握兰多具美，前席有嘉谋。赋得黄金赐，言皆白璧酬。著鞭驱驷马，操刃解全牛。出镇兼方伯，承家复列侯。朝瞻孔北海，时用杜荆州。广固才登陟，毗陵忽阻修。三台冀入梦，四岳尚分忧。郡邑连京口，山川望石头。海门当建节，江路引鸣驺。俗见中兴理，人逢至道休。先移白额横，更息赭衣偷。梁国歌来晚，徐方怨不留。岂伊齐政术，将以变浇浮。讼简知能吏，刑宽察要囚。坐堂风偃草，行县雨随輈。地是蒙庄宅，城遗阏伯丘。孝王馀井径，微子故田畴。冬至招摇转，天寒螮蝀收。猿岩飞雨雪，兔苑落梧楸。列戟霜侵户，褰帏月在钩。好贤常解榻，乘兴每登楼。逸足横千里，高谈注九流。诗题青玉案，衣赠黑貂裘。穷巷轩车静，闲斋耳目愁。未能方管乐，翻欲慕巢由。讲德良难敌，观风岂易俦。寸心仍有适，江海一扁舟。
饯宋八充彭中丞判官之岭南:睹君济时略，使我气填膺。长策竟不用，高才徒见称。一朝知己达，累日诏书征。羽翮忽然就，风飙谁敢凌。举鞭趋岭峤，屈指冒炎蒸。北雁送驰驿，南人思饮冰。彼邦本倔强，习俗多骄矜。翠羽干平法，黄金挠直绳。若将除害马，慎勿信苍蝇。魑魅宁无患，忠贞适有凭。猿啼山不断，鸢跕路难登。海岸出交趾，江城连始兴。绣衣当节制，幕府盛威棱。勿惮九嶷险，须令百越澄。立谈多感激，行李即严凝。离别胡为者，云霄迟尔升。
陪窦侍御泛灵云池:白露时先降，清川思不穷。江湖仍塞上，舟楫在军中。舞换临津树，歌饶向迥风。夕阳连积水，边色满秋空。乘兴宜投辖，邀欢莫避骢。谁怜持弱羽，犹欲伴鹓鸿。
陪窦侍御灵云南亭宴，诗得雷字:人幽宜眺听，目极喜亭台。风景知愁在，关山忆梦回。只言殊语默，何意忝游陪。连唱波澜动，冥搜物象开。新秋归远树，残雨拥轻雷。檐外长天尽，尊前独鸟来。常吟塞下曲，多谢幕中才。河汉徒相望，嘉期安在哉。
秋日作:端居值秋节，此日更愁辛。寂寞无一事，蒿莱通四邻。闭门生白发，回首忆青春。岁月不相待，交游随众人。云霄何处托，愚直有谁亲。举酒聊自劝，穷通信尔身。
送李少府，时在客舍作:相逢旅馆意多违，暮雪初晴候雁飞。主人酒尽君未醉，薄暮途遥归不归。
初至封丘作:可怜薄暮宦游子，独卧虚斋思无已。去家百里不得归，到官数日秋风起。
谒禹庙:亩浍敷四海，川源涤九州。既膺九命锡，乃建洪范畴。鼎革固天启，运兴匪人谋。肇开宅土业，永庇昏垫忧。山足灵庙在，门前清镜流。象筵陈玉帛，容卫俨戈矛。探穴图书朽，卑宫堂殿修。梅梁今不坏，松祏古仍留。负责故乡近，朅来申俎羞。为鱼知造化，叹凤仰徽猷。不复闻夏乐，唯馀奏楚幽。婆娑非舞羽，镗鞳异鸣球。盛德吾无间，高功谁与俦。灾淫破凶慝，祚圣拥神休。出谷莺初语，空山猿独愁。春晖生草树，柳色暖汀州。恩贷题舆重，荣殊衣锦游。宦情同械系，生理任桴浮。地极临沧海，天遥过斗牛。精诚如可谅，他日寄冥搜。
燕衔泥:双燕碌碌飞入屋，屋中老人喜燕归，裴回绕我床头飞。去年为尔逐黄雀，雨多屋漏泥土落。尔莫厌老翁茅屋低，梁头作窠梁下栖。尔不见东家黄鷇鸣啧啧，蛇盘瓦沟鼠穿壁。豪家大屋尔莫居，骄儿少妇采尔雏。井旁写水泥自足，衔泥上屋随尔欲。
省试七月流火:前庭一叶下，言念忽悲秋。变节金初至，分寒火正流。气含凉夜早，光拂夏云收。助月微明散，沿河丽景浮。礼标时令爽，诗兴国风幽。自此观邦正，深知王业休。
奉赠韦左丞丈二十二韵:纨袴不饿死，儒冠多误身。丈人试静听，贱子请具陈。甫昔少年日，早充观国宾。读书破万卷，下笔如有神。赋料扬雄敌，诗看子建亲。李邕求识面，王翰愿卜邻。自谓颇挺出，立登要路津。致君尧舜上，再使风俗淳。此意竟萧条，行歌非隐沦。骑驴三十载，旅食京华春。朝扣富儿门，暮随肥马尘。残杯与冷炙，到处潜悲辛。主上顷见征，欻然欲求伸。青冥却垂翅，蹭蹬无纵鳞。甚愧丈人厚，甚知丈人真。每于百僚上，猥诵佳句新。窃效贡公喜，难甘原宪贫。焉能心怏怏，只是走踆踆。今欲东入海，即将西去秦。尚怜终南山，回首清渭滨。常拟报一饭，况怀辞大臣。白鸥没浩荡，万里谁能驯。
赠李白:二年客东都，所历厌机巧。野人对膻腥，蔬食常不饱。岂无青精饭，使我颜色好。苦乏大药资，山林迹如扫。李侯金闺彦，脱身事幽讨。亦有梁宋游，方期拾瑶草。
陪李北海宴历下亭:东藩驻皂盖，北渚凌青荷。海内此亭古，济南名士多。云山已发兴，玉佩仍当歌。修竹不受暑，交流空涌波。蕴真惬所遇，落日将如何。贵贱俱物役，从公难重过。
同李太守登历下古城员外新亭，亭对鹊湖:新亭结构罢，隐见清湖阴。迹籍台观旧，气溟海岳深。圆荷想自昔，遗堞感至今。芳宴此时具，哀丝千古心。主称寿尊客，筵秩宴北林。不阻蓬荜兴，得兼梁甫吟。
白丝行:缫丝须长不须白，越罗蜀锦金粟尺。象床玉手乱殷红，万草千花动凝碧。已悲素质随时染，裂下鸣机色相射。美人细意熨帖平，裁缝灭尽针线迹。春天衣著为君舞，蛱蝶飞来黄鹂语。落絮游丝亦有情，随风照日宜轻举。香汗轻尘污颜色，开新合故置何许。君不见才士汲引难，恐惧弃捐忍羁旅。
苦雨奉寄陇西公兼呈王征士:今秋乃淫雨，仲月来寒风。群木水光下，万象云气中。所思碍行潦，九里信不通。悄悄素浐路，迢迢天汉东。愿腾六尺马，背若孤征鸿。划见公子面，超然欢笑同。奋飞既胡越，局促伤樊笼。一饭四五起，凭轩心力穷。嘉蔬没混浊，时菊碎榛丛。鹰隼亦屈猛，乌鸢何所蒙。式瞻北邻居，取适南巷翁。挂席钓川涨，焉知清兴终。
送孔巢父谢病归游江东，兼呈李白:巢父掉头不肯住，东将入海随烟雾。诗卷长留天地间，钓竿欲拂珊瑚树。深山大泽龙蛇远，春寒野阴风景暮。蓬莱织女回云车，指点虚无是征路。自是君身有仙骨，世人那得知其故。惜君只欲苦死留，富贵何如草头露。蔡侯静者意有馀，清夜置酒临前除。罢琴惆怅月照席，几岁寄我空中书。南寻禹穴见李白，道甫问信今何如。
饮中八仙歌:知章骑马似乘船，眼花落井水底眠。汝阳三斗始朝天，道逢麹车口流涎，恨不移封向酒泉。左相日兴费万钱，饮如长鲸吸百川，衔杯乐圣称世贤。宗之潇洒美少年，举觞白眼望青天，皎如玉树临风前。苏晋长斋绣佛前，醉中往往爱逃禅。李白一斗诗百篇，长安市上酒家眠。天子呼来不上船，自称臣是酒中仙。张旭三杯草圣传，脱帽露顶王公前，挥毫落纸如云烟。焦遂五斗方卓然，高谈雄辨惊四筵。
曲江三章，章五句:曲江萧条秋气高，菱荷枯折随风涛，游子空嗟垂二毛。白石素沙亦相荡，哀鸿独叫求其曹。即事非今亦非古，长歌激越梢林莽，比屋豪华固难数。吾人甘作心似灰，弟侄何伤泪如雨。自断此生休问天，杜曲幸有桑麻田，故将移住南山边。短衣匹马随李广，看射猛虎终残年。
乐游园歌:乐游古园崒森爽，烟绵碧草萋萋长。公子华筵势最高，秦川对酒平如掌。长生木瓢示真率，更调鞍马狂欢赏。青春波浪芙蓉园，白日雷霆夹城仗。阊阖晴开昳荡荡，曲江翠幕排银榜。拂水低徊舞袖翻，缘云清切歌声上。却忆年年人醉时，只今未醉已先悲。数茎白发那抛得，百罚深杯亦不辞。圣朝亦知贱士丑，一物自荷皇天慈。此身饮罢无归处，独立苍茫自咏诗。
夏日李公见访:远林暑气薄，公子过我游。贫居类村坞，僻近城南楼。帝舍颇淳朴，所愿亦易求。隔屋唤西家，借问有酒不。墙头过浊醪，展席俯长流。清风左右至，客意已惊秋。巢多众鸟斗，叶密鸣蝉稠。苦道此物聒，孰谓吾庐幽。水花晚色静，庶足充淹留。预恐尊中尽，更起为君谋。
夜听许十损诵诗爱而有作:许生五台宾，业白出石壁。余亦师粲可，身犹缚禅寂。何阶子方便，谬引为匹敌。离索晚相逢，包蒙欣有击。诵诗浑游衍，四座皆辟易。应手看捶钩，清心听鸣镝。精微穿溟涬，飞动摧霹雳。陶谢不枝梧，风骚共推激。紫燕自超诣，翠驳谁剪剔。君意人莫知，人间夜寥阒。
沙苑行:君不见左辅白沙如白水，缭以周墙百馀里。龙媒昔是渥洼生，汗血今称献于此。苑中騋牝三千匹，丰草青青寒不死。食之豪健西域无，每岁攻驹冠边鄙。王有虎臣司苑门，入门天厩皆云屯。骕骦一骨独当御，春秋二时归至尊。至尊内外马盈亿，伏枥在坰空大存。逸群绝足信殊杰，倜傥权奇难具论。累累塠阜藏奔突，往往坡陀纵超越。角壮翻同麋鹿游，浮深簸荡鼋鼍窟。泉出巨鱼长比人，丹砂作尾黄金鳞。岂知异物同精气，虽未成龙亦有神。
自京赴奉先县咏怀五百字:杜陵有布衣，老大意转拙。许身一何愚，窃比稷与契。居然成濩落，白首甘契阔。盖棺事则已，此志常觊豁。穷年忧黎元，叹息肠内热。取笑同学翁，浩歌弥激烈。非无江海志，萧洒送日月。生逢尧舜君，不忍便永诀。当今廊庙具，构厦岂云缺。葵藿倾太阳，物性固莫夺。顾惟蝼蚁辈，但自求其穴。胡为慕大鲸，辄拟偃溟渤。以兹悟生理，独耻事干谒。兀兀遂至今，忍为尘埃没。终愧巢与由，未能易其节。沈饮聊自适，放歌颇愁绝。岁暮百草零，疾风高冈裂。天衢阴峥嵘，客子中夜发。霜严衣带断，指直不得结。凌晨过骊山，御榻在嵽嵲。蚩尤塞寒空，蹴蹋崖谷滑。瑶池气郁律，羽林相摩戛。君臣留欢娱，乐动殷樛嶱。赐浴皆长缨，与宴非短褐。彤庭所分帛，本自寒女出。鞭挞其夫家，聚敛贡城阙。圣人筐篚恩，实欲邦国活。臣如忽至理，君岂弃此物。多士盈朝廷，仁者宜战栗。况闻内金盘，尽在卫霍室。中堂舞神仙，烟雾散玉质。暖客貂鼠裘，悲管逐清瑟。劝客驼蹄羹，霜橙压香橘。朱门酒肉臭，路有冻死骨。荣枯咫尺异，惆怅难再述。北辕就泾渭，官渡又改辙。群冰从西下，极目高崒兀。疑是崆峒来，恐触天柱折。河梁幸未坼，枝撑声窸窣。行旅相攀援，川广不可越。老妻寄异县，十口隔风雪。谁能久不顾，庶往共饥渴。入门闻号咷，幼子饥已卒。吾宁舍一哀，里巷亦呜咽。所愧为人父，无食致夭折。岂知秋未登，贫窭有仓卒。生常免租税，名不隶征伐。抚迹犹酸辛，平人固骚屑。默思失业徒，因念远戍卒。忧端齐终南，澒洞不可掇。
奉先刘少府新画山水障歌:堂上不合生枫树，怪底江山起烟雾。闻君扫却赤县图，乘兴遣画沧洲趣。画师亦无数，好手不可遇。对此融心神。知君重毫素。岂但祁岳与郑虔，笔迹远过杨契丹。得非悬圃裂，无乃潇湘翻。悄然坐我天姥下，耳边已似闻清猿。反思前夜风雨急，乃是蒲城鬼神入。元气淋漓障犹湿，真宰上诉天应泣。野亭春还杂花远，渔翁暝蹋孤舟立。沧浪水深青溟阔，欹岸侧岛秋毫末。不见湘妃鼓瑟时，至今斑竹临江活。刘侯天机精，爱画入骨髓。自有两儿郎，挥洒亦莫比。大儿聪明到，能添老树巅崖里。小儿心孔开。貌得山僧及童子。若耶溪，云门寺。吾独胡为在泥滓，青鞋布袜从此始。
白水县崔少府十九翁高斋三十韵:客从南县来，浩荡无与适。旅食白日长，况当朱炎赫。高斋坐林杪，信宿游衍阒。清晨陪跻攀，傲睨俯峭壁。崇冈相枕带，旷野怀咫尺。始知贤主人，赠此遣愁寂。危阶根青冥，曾冰生淅沥。上有无心云，下有欲落石。泉声闻复急，动静随所击。鸟呼藏其身，有似惧弹射。吏隐道性情，兹焉其窟宅。白水见舅氏，诸翁乃仙伯。杖藜长松阴，作尉穷谷僻。为我炊雕胡，逍遥展良觌。坐久风颇愁，晚来山更碧。相对十丈蛟，欻翻盘涡坼。何得空里雷，殷殷寻地脉。烟氛蔼崷崒，魍魉森惨戚。昆仑崆峒颠，回首如不隔。前轩颓反照，巉绝华岳赤。兵气涨林峦，川光杂锋镝。知是相公军，铁马云雾积。玉觞淡无味，胡羯岂强敌。长歌激屋梁，泪下流衽席。人生半哀乐，天地有顺逆。慨彼万国夫，休明备征狄。猛将纷填委，庙谋蓄长策。东郊何时开，带甲且来释。欲告清宴罢，难拒幽明迫。三叹酒食旁，何由似平昔。
哀江头:少陵野老吞声哭，春日潜行曲江曲。江头宫殿锁千门，细柳新蒲为谁绿。忆昔霓旌下南苑，苑中万物生颜色。昭阳殿里第一人，同辇随君侍君侧。辇前才人带弓箭，白马嚼啮黄金勒。翻身向天仰射云，一箭正坠双飞翼。明眸皓齿今何在，血污游魂归不得。清渭东流剑阁深，去住彼此无消息。人生有情泪沾臆，江水江花岂终极。黄昏胡骑尘满城，欲往城南忘南北。
大云寺赞公房四首:心在水精域，衣沾春雨时。洞门尽徐步，深院果幽期。到扉开复闭，撞钟斋及兹。醍醐长发性，饮食过扶衰。把臂有多日，开怀无愧辞。黄鹂度结构，紫鸽下罘罳。愚意会所适，花边行自迟。汤休起我病，微笑索题诗。细软青丝履，光明白氎巾。深藏供老宿，取用及吾身。自顾转无趣，交情何尚新。道林才不世，惠远德过人。雨泻暮檐竹，风吹青井芹。天阴对图画，最觉润龙鳞。灯影照无睡，心清闻妙香。夜深殿突兀，风动金锒铛。天黑闭春院，地清栖暗芳。玉绳回断绝，铁凤森翱翔。梵放时出寺，钟残仍殷床。明朝在沃野，苦见尘沙黄。童儿汲井华，惯捷瓶上手。沾洒不濡地，扫除似无帚。明霞烂复阁，霁雾搴高牖。侧塞被径花，飘飖委墀柳。艰难世事迫，隐遁佳期后。晤语契深心，那能总箝口。奉辞还杖策，暂别终回首。泱泱泥污人，听听国多狗。既未免羁绊，时来憩奔走。近公如白雪，执热烦何有。
苏端、薛复筵简薛华醉歌:文章有神交有道，端复得之名誉早。爱客满堂尽豪翰，开筵上日思芳草。安得健步移远梅，乱插繁花向晴昊。千里犹残旧冰雪，百壶且试开怀抱。垂老恶闻战鼓悲，急觞为缓忧心捣。少年努力纵谈笑，看我形容已枯槁。坐中薛华善醉歌，歌辞自作风格老。近来海内为长句，汝与山东李白好。何刘沈谢力未工，才兼鲍昭愁绝倒。诸生颇尽新知乐，万事终伤不自保。气酣日落西风来，愿吹野水添金杯。如渑之酒常快意，亦知穷愁安在哉。忽忆雨时秋井塌，古人白骨生青苔，如何不饮令心哀。
晦日寻崔戢、李封:朝光入瓮牖，尸寝惊敝裘。起行视天宇，春气渐和柔。兴来不暇懒，今晨梳我头。出门无所待，徒步觉自由。杖藜复恣意，免值公与侯。晚定崔李交，会心真罕俦。每过得酒倾，二宅可淹留。喜结仁里欢，况因令节求。李生园欲荒，旧竹颇修修。引客看扫除，随时成献酬。崔侯初筵色，已畏空尊愁。未知天下士，至性有此否。草牙既青出，蜂声亦暖游。思见农器陈，何当甲兵休。上古葛天民，不贻黄屋忧。至今阮籍等，熟醉为身谋。威凤高其翔，长鲸吞九洲。地轴为之翻，百川皆乱流。当歌欲一放，泪下恐莫收。浊醪有妙理，庶用慰沈浮。
送樊二十三侍御赴汉中判官:威弧不能弦，自尔无宁岁。川谷血横流，豺狼沸相噬。天子从北来，长驱振凋敝。顿兵岐梁下，却跨沙漠裔。二京陷未收，四极我得制。萧索汉水清，缅通淮湖税。使者纷星散，王纲尚旒缀。南伯从事贤，君行立谈际。生知七曜历，手画三军势。冰雪净聪明，雷霆走精锐。幕府辍谏官，朝廷无此例。至尊方旰食，仗尔布嘉惠。补阙暮征入，柱史晨征憩。正当艰难时，实藉长久计。回风吹独树，白日照执袂。恸哭苍烟根，山门万重闭。居人莽牢落，游子方迢递。裴回悲生离，局促老一世。陶唐歌遗民，后汉更列帝。恨无匡复姿，聊欲从此逝。
送韦十六评事充同谷郡防御判官:昔没贼中时，潜与子同游。今归行在所，王事有去留。逼侧兵马间，主忧急良筹。子虽躯干小，老气横九州。挺身艰难际，张目视寇雠。朝廷壮其节，奉诏令参谋。銮舆驻凤翔，同谷为咽喉。西扼弱水道，南镇枹罕陬。此邦承平日，剽劫吏所羞。况乃胡未灭，控带莽悠悠。府中韦使君，道足示怀柔。令侄才俊茂，二美又何求。受词太白脚，走马仇池头。古色沙土裂，积阴雪云稠。羌父豪猪靴，羌儿青兕裘。吹角向月窟，苍山旌旆愁。鸟惊出死树，龙怒拔老湫。古来无人境，今代横戈矛。伤哉文儒士，愤激驰林丘。中原正格斗，后会何缘由。百年赋命定，岂料沉与浮。且复恋良友，握手步道周。论兵远壑净，亦可纵冥搜。题诗得秀句，札翰时相投。
北征:皇帝二载秋，闰八月初吉。杜子将北征，苍茫问家室。维时遭艰虞，朝野少暇日。顾惭恩私被，诏许归蓬荜。拜辞诣阙下，怵惕久未出。虽乏谏诤姿，恐君有遗失。君诚中兴主，经纬固密勿。东胡反未已，臣甫愤所切。挥涕恋行在，道途犹恍惚。乾坤含疮痍，忧虞何时毕。靡靡逾阡陌，人烟眇萧瑟。所遇多被伤，呻吟更流血。回首凤翔县，旌旗晚明灭。前登寒山重，屡得饮马窟。邠郊入地底，泾水中荡潏。猛虎立我前，苍崖吼时裂。菊垂今秋花，石戴古车辙。青云动高兴，幽事亦可悦。山果多琐细，罗生杂橡栗。或红如丹砂，或黑如点漆。雨露之所濡，甘苦齐结实。缅思桃源内，益叹身世拙。坡陀望鄜畤，岩谷互出没。我行已水滨，我仆犹木末。鸱鸟鸣黄桑，野鼠拱乱穴。夜深经战场，寒月照白骨。潼关百万师，往者散何卒。遂令半秦民，残害为异物。况我堕胡尘，及归尽华发。经年至茅屋，妻子衣百结。恸哭松声回，悲泉共幽咽。平生所娇儿，颜色白胜雪。见耶背面啼，垢腻脚不袜。床前两小女，补绽才过膝。海图坼波涛，旧绣移曲折。天吴及紫凤，颠倒在裋褐。老夫情怀恶，呕泄卧数日。那无囊中帛，救汝寒凛栗。粉黛亦解苞，衾裯稍罗列。瘦妻面复光，痴女头自栉。学母无不为，晓妆随手抹。移时施朱铅，狼藉画眉阔。生还对童稚，似欲忘饥渴。问事竞挽须，谁能即嗔喝。翻思在贼愁，甘受杂乱聒。新归且慰意，生理焉能说。至尊尚蒙尘，几日休练卒。仰观天色改，坐觉祆气豁。阴风西北来，惨澹随回鹘。其王愿助顺，其俗善驰突。送兵五千人，驱马一万匹。此辈少为贵，四方服勇决。所用皆鹰腾，破敌过箭疾。圣心颇虚伫，时议气欲夺。伊洛指掌收，西京不足拔。官军请深入，蓄锐何俱发。此举开青徐，旋瞻略恒碣。昊天积霜露，正气有肃杀。祸转亡胡岁，势成擒胡月。胡命其能久，皇纲未宜绝。忆昨狼狈初，事与古先别。奸臣竟菹醢，同恶随荡析。不闻夏殷衰，中自诛褒妲。周汉获再兴，宣光果明哲。桓桓陈将军，仗钺奋忠烈。微尔人尽非，于今国犹活。凄凉大同殿，寂寞白兽闼。都人望翠华，佳气向金阙。园陵固有神，扫洒数不缺。煌煌太宗业，树立甚宏达。
羌村:峥嵘赤云西，日脚下平地。柴门鸟雀噪，归客千里至。妻孥怪我在，惊定还拭泪。世乱遭飘荡，生还偶然遂。邻人满墙头，感叹亦歔欷。夜阑更秉烛，相对如梦寐。晚岁迫偷生，还家少欢趣。娇儿不离膝，畏我复却去。忆昔好追凉，故绕池边树。萧萧北风劲，抚事煎百虑。赖知禾黍收，已觉糟床注。如今足斟酌，且用慰迟暮。群鸡正乱叫，客至鸡斗争。驱鸡上树木，始闻叩柴荆。父老四五人，问我久远行。手中各有携，倾榼浊复清。苦辞酒味薄，黍地无人耕。兵革既未息，儿童尽东征。请为父老歌，艰难愧深情。歌罢仰天叹，四座泪纵横。
病后遇王倚饮，赠歌:麟角凤觜世莫识，煎胶续弦奇自见。尚看王生抱此怀，在于甫也何由羡。且遇王生慰畴昔，素知贱子甘贫贱。酷见冻馁不足耻，多病沈年苦无健。王生怪我颜色恶，答云伏枕艰难遍，疟疠三秋孰可忍，寒热百日相交战。头白眼暗坐有胝，肉黄皮皱命如线。惟生哀我未平复，为我力致美肴膳。遣人向市赊香粳，唤妇出房亲自馔。长安冬菹酸且绿，金城土酥静如练。兼求富豪且割鲜，密沽斗酒谐终宴。故人情义晚谁似，令我手脚轻欲漩。老马为驹信不虚，当时得意况深眷。但使残年饱吃饭，只愿无事常相见。
戏赠阌乡秦少公短歌:去年行宫当太白，朝回君是同舍客。同心不减骨肉亲，每语见许文章伯。今日时清两京道，相逢苦觉人情好。昨夜邀欢乐更无，多才依旧能潦倒。
李鄠县丈人胡马行:丈人骏马名胡骝，前年避胡过金牛。回鞭却走见天子，朝饮汉水暮灵州。自矜胡骝奇绝代，乘出千人万人爱。一闻说尽急难材，转益愁向驽骀辈。头上锐耳批秋竹，脚下高蹄削寒玉。始知神龙别有种，不比俗马空多肉。洛阳大道时再清，累日喜得俱东行。凤臆龙鬐未易识，侧身注目长风生。
遣兴三首:下马古战场，四顾但茫然。风悲浮云去，黄叶坠我前。朽骨穴蝼蚁，又为蔓草缠。故老行叹息，今人尚开边。汉虏互胜负，封疆不常全。安得廉耻将，三军同晏眠。高秋登塞山，南望马邑州。降虏东击胡，壮健尽不留。穹庐莽牢落，上有行云愁。老弱哭道路，愿闻甲兵休。邺中事反覆，死人积如丘。诸将已茅土，载驱谁与谋。丰年孰云迟，甘泽不在早。耕田秋雨足，禾黍已映道。春苗九月交，颜色同日老。劝汝衡门士，忽悲尚枯槁。时来展材力，先后无丑好。但讶鹿皮翁，忘机对芳草。
昔游:昔谒华盖君，深求洞宫脚。玉棺已上天，白日亦寂寞。暮升艮岑顶，巾几犹未却。弟子四五人，入来泪俱落。余时游名山，发轫在远壑。良觌违夙愿，含凄向寥廓。林昏罢幽磬，竟夜伏石阁。王乔下天坛，微月映皓鹤。晨溪向虚駃，归径行已昨。岂辞青鞋胝，怅望金匕药。东蒙赴旧隐，尚忆同志乐。休事董先生，于今独萧索。胡为客关塞，道意久衰薄。妻子亦何人，丹砂负前诺。虽悲鬒发变，未忧筋力弱。扶藜望清秋，有兴入庐霍。
幽人:孤云亦群游，神物有所归。麟凤在赤霄，何当一来仪。往与惠荀辈，中年沧洲期。天高无消息，弃我忽若遗。内惧非道流，幽人见瑕疵。洪涛隐语笑，鼓枻蓬莱池。崔嵬扶桑日，照耀珊瑚枝。风帆倚翠盖，暮把东皇衣。咽漱元和津，所思烟霞微。知名未足称，局促商山芝。五湖复浩荡，岁暮有馀悲。
佳人:绝代有佳人，幽居在空谷。自云良家子，零落依草木。关中昔丧败，兄弟遭杀戮。官高何足论，不得收骨肉。世情恶衰歇，万事随转烛。夫婿轻薄儿，新人已如玉。合昏尚知时，鸳鸯不独宿。但见新人笑，那闻旧人哭。在山泉水清，出山泉水浊。侍婢卖珠回，牵萝补茅屋。摘花不插发，采柏动盈掬。天寒翠袖薄，日暮倚修竹。
西枝村寻置草堂地，夜宿赞公土室二首:出郭眄细岑，披榛得微路。溪行一流水，曲折方屡渡。赞公汤休徒，好静心迹素。昨枉霞上作，盛论岩中趣。怡然共携手，恣意同远步。扪萝涩先登，陟巘眩反顾。要求阳冈暖，苦陟阴岭沍。惆怅老大藤，沈吟屈蟠树。卜居意未展，杖策回且暮。层巅馀落日，早蔓已多露。天寒鸟已归，月出人更静。土室延白光，松门耿疏影。跻攀倦日短，语乐寄夜永。明燃林中薪，暗汲石底井。大师京国旧，德业天机秉。从来支许游，兴趣江湖迥。数奇谪关塞，道广存箕颍。何知戎马间，复接尘事屏。幽寻岂一路，远色有诸岭。晨光稍曚曨，更越西南顶。
梦李白二首:死别已吞声，生别常恻恻。江南瘴疠地，逐客无消息。故人入我梦，明我长相忆。恐非平生魂，路远不可测。魂来枫叶青，魂返关塞黑。君今在罗网，何以有羽翼。落月满屋梁，犹疑照颜色。水深波浪阔，无使皎龙得。浮云终日行，游子久不至。三夜频梦君，情亲见君意。告归常局促，苦道来不易。江湖多风波，舟楫恐失坠。出门搔白首，若负平生志。冠盖满京华，斯人独憔悴。孰云网恢恢，将老身反累。千秋万岁名，寂寞身后事。
遣兴五首:蛰龙三冬卧，老鹤万里心。昔时贤俊人，未遇犹视今。嵇康不得死，孔明有知音。又如垄底松，用舍在所寻。大哉霜雪干，岁久为枯林。昔者庞德公，未曾入州府。襄阳耆旧间，处士节独苦。岂无济时策，终竟畏罗罟。林茂鸟有归，水深鱼知聚。举家依鹿门，刘表焉得取。我今日夜忧，诸弟各异方。不知死与生，何况道路长。避寇一分散，饥寒永相望。岂无柴门归，欲出畏虎狼。仰看云中雁，禽鸟亦有行。蓬生非无根，漂荡随高风。天寒落万里，不复归本丛。客子念故宅，三年门巷空。怅望但烽火，戎车满关东。生涯能几何，常在羁旅中。昔在洛阳时，亲友相追攀。送客东郊道，遨游宿南山。烟尘阻长河，树羽成皋间。回首载酒地，岂无一日还。丈夫贵壮健，惨戚非朱颜。
遣兴五首:朔风飘胡雁，惨澹带砂砾。长林何萧萧，秋草萋更碧。北里富熏天，高楼夜吹笛。焉知南邻客，九月犹絺绤。长陵锐头儿，出猎待明发。騂弓金爪镝，白马蹴微雪。未知所驰逐，但见暮光灭。归来悬两狼，门户有旌节。漆有用而割，膏以明自煎。兰摧白露下，桂折秋风前。府中罗旧尹，沙道尚依然。赫赫萧京兆，今为时所怜。猛虎凭其威，往往遭急缚。雷吼徒咆哮，枝撑已在脚。忽看皮寝处，无复睛闪烁。人有甚于斯，足以劝元恶。朝逢富家葬，前后皆辉光。共指亲戚大，缌麻百夫行。送者各有死，不须羡其强。君看束练去，亦得归山冈。
遣兴五首:天用莫如龙，有时系扶桑。顿辔海徒涌，神人身更长。性命苟不存，英雄徒自强。吞声勿复道，真宰意茫茫。地用莫如马，无良复谁记。此日千里鸣，追风可君意。君看渥洼种，态与驽骀异。不杂蹄啮间，逍遥有能事。陶潜避俗翁，未必能达道。观其著诗集，颇亦恨枯槁。达生岂是足，默识盖不早。有子贤与愚，何其挂怀抱。贺公雅吴语，在位常清狂。上疏乞骸骨，黄冠归故乡。爽气不可致，斯人今则亡。山阴一茅宇，江海日凄凉。吾怜孟浩然，裋褐即长夜。赋诗何必多，往往凌鲍谢。清江空旧鱼，春雨馀甘蔗。每望东南云，令人几悲吒。
前出塞九首:戚戚去故里，悠悠赴交河。公家有程期，亡命婴祸罗。君已富土境，开边一何多。弃绝父母恩，吞声行负戈。出门日已远，不受徒旅欺。骨肉恩岂断，男儿死无时。走马脱辔头，手中挑青丝。捷下万仞冈，俯身试搴旗。磨刀呜咽水，水赤刃伤手。欲轻肠断声，心绪乱已久。丈夫誓许国，愤惋复何有。功名图骐驎，战骨当速朽。送徒既有长，远戍亦有身。生死向前去，不劳吏怒嗔。路逢相识人，附书与六亲。哀哉两决绝，不复同苦辛。迢迢万馀里，领我赴三军。军中异苦乐，主将宁尽闻。隔河见胡骑，倏忽数百群。我始为奴仆，几时树功勋。挽弓当挽强，用箭当用长。射人先射马，擒贼先擒王。杀人亦有限，列国自有疆。苟能制侵陵，岂在多杀伤。驱马天雨雪，军行入高山。径危抱寒石，指落曾冰间。已去汉月远，何时筑城还。浮云暮南征，可望不可攀。单于寇我垒，百里风尘昏。雄剑四五动，彼军为我奔。虏其名王归，系颈授辕门。潜身备行列，一胜何足论。从军十年馀，能无分寸功。众人贵苟得，欲语羞雷同。中原有斗争，况在狄与戎。丈夫四方志，安可辞固穷。
后出塞五首:男儿生世间，及壮当封侯。战伐有功业，焉能守旧丘。召募赴蓟门，军动不可留。千金买马鞭，百金装刀头。闾里送我行，亲戚拥道周。斑白居上列，酒酣进庶羞。少年别有赠，含笑看吴钩。朝进东门营，暮上河阳桥。落日照大旗，马鸣风萧萧。平沙列万幕，部伍各见招。中天悬明月，令严夜寂寥。悲笳数声动，壮士惨不骄。借问大将谁，恐是霍嫖姚。古人重守边，今人重高勋。岂知英雄主，出师亘长云。六合已一家，四夷且孤军。遂使貔虎士，奋身勇所闻。拔剑击大荒，日收胡马群。誓开玄冥北，持以奉吾君。献凯日继踵，两蕃静无虞。渔阳豪侠地，击鼓吹笙竽。云帆转辽海，粳稻来东吴。越罗与楚练，照耀舆台躯。主将位益崇，气骄凌上都。边人不敢议，议者死路衢。我本良家子，出师亦多门。将骄益愁思，身贵不足论。跃马二十年，恐辜明主恩。坐见幽州骑，长驱河洛昏。中夜间道归，故里但空村。恶名幸脱免，穷老无儿孙。
万丈潭:青溪合冥莫，神物有显晦。龙依积水蟠，窟压万丈内。跼步凌垠堮，侧身下烟霭。前临洪涛宽，却立苍石大。山色一径尽，崖绝两壁对。削成根虚无，倒影垂澹瀩。黑如湾澴底，清见光炯碎。孤云倒来深，飞鸟不在外。高萝成帷幄，寒木累旌旆。远川曲通流，嵌窦潜泄濑。造幽无人境，发兴自我辈。告归遗恨多，将老斯游最。闭藏修鳞蛰，出入巨石碍。何事暑天过，快意风雨会。
赤谷:天寒霜雪繁，游子有所之。岂但岁月暮，重来未有期。晨发赤谷亭，险艰方自兹。乱石无改辙，我车已载脂。山深苦多风，落日童稚饥。悄然村墟迥，烟火何由追。贫病转零落，故乡不可思。常恐死道路，永为高人嗤。
青阳峡:塞外苦厌山，南行道弥恶。冈峦相经亘，云水气参错。林迥硖角来，天窄壁面削。溪西五里石，奋怒向我落。仰看日车侧，俯恐坤轴弱。魑魅啸有风，霜霰浩漠漠。昨忆逾陇坂，高秋视吴岳。东笑莲华卑，北知崆峒薄。超然侔壮观，已谓殷寥廓。突兀犹趁人，及兹叹冥莫。
凤凰台:亭亭凤凰台，北对西康州。西伯今寂寞，凤声亦悠悠。山峻路绝踪，石林气高浮。安得万丈梯，为君上上头。恐有无母雏，饥寒日啾啾。我能剖心出，饮啄慰孤愁。心以当竹实，炯然无外求。血以当醴泉，岂徒比清流。所贵王者瑞，敢辞微命休。坐看彩翮长，举意八极周。自天衔瑞图，飞下十二楼。图以奉至尊，凤以垂鸿猷。再光中兴业，一洗苍生忧。深衷正为此，群盗何淹留。
乾元中寓居同谷县，作歌七首:有客有客字子美，白头乱发垂过耳。岁拾橡栗随狙公，天寒日暮山谷里。中原无书归不得，手脚冻皴皮肉死。呜呼一歌兮歌已哀，悲风为我从天来。长镵长镵白木柄，我生托子以为命。黄精无苗山雪盛，短衣数挽不掩胫。此时与子空归来，男呻女吟四壁静。呜呼二歌兮歌始放，邻里为我色惆怅。有弟有弟在远方，三人各瘦何人强。生别展转不相见，胡尘暗天道路长。东飞鴐鹅后鹙鶬，安得送我置汝旁。呜呼三歌兮歌三发，汝归何处收兄骨。有妹有妹在钟离，良人早殁诸孤痴。长淮浪高蛟龙怒，十年不见来何时。扁舟欲往箭满眼，杳杳南国多旌旗。呜呼四歌兮歌四奏，林猿为我啼清昼。四山多风溪水急，寒雨飒飒枯树湿。黄蒿古城云不开，白狐跳梁黄狐立。我生何为在穷谷，中夜起坐万感集。呜呼五歌兮歌正长，魂招不来归故乡。南有龙兮在山湫，古木巃嵸枝相樛。木叶黄落龙正蛰，蝮蛇东来水上游。我行怪此安敢出，拔剑欲斩且复休。呜呼六歌兮歌思迟，溪壑为我回春姿。男儿生不成名身已老，三年饥走荒山道。长安卿相多少年，富贵应须致身早。山中儒生旧相识，但话宿昔伤怀抱。呜呼七歌兮悄终曲，仰视皇天白日速。
水会渡:山行有常程，中夜尚未安。微月没已久，崖倾路何难。大江动我前，汹若溟渤宽。篙师暗理楫，歌笑轻波澜。霜浓木石滑，风急手足寒。入舟已千忧，陟巘仍万盘。迥眺积水外，始知众星乾。远游令人瘦，衰疾惭加餐。
石柜阁:季冬日已长，山晚半天赤。蜀道多早花，江间饶奇石。石柜曾波上，临虚荡高壁。清晖回群鸥，暝色带远客。羁栖负幽意，感叹向绝迹。信甘孱懦婴，不独冻馁迫。优游谢康乐，放浪陶彭泽。吾衰未自安，谢尔性所适。
成都府:翳翳桑榆日，照我征衣裳。我行山川异，忽在天一方。但逢新人民，未卜见故乡。大江东流去，游子去日长。曾城填华屋，季冬树木苍。喧然名都会，吹箫间笙簧。信美无与适，侧身望川梁。鸟雀夜各归，中原杳茫茫。初月出不高，众星尚争光。自古有羁旅，我何苦哀伤。
赠蜀僧闾丘师兄:大师铜梁秀，籍籍名家孙。呜呼先博士，炳灵精气奔。惟昔武皇后，临轩御乾坤。多士尽儒冠，墨客蔼云屯。当时上紫殿，不独卿相尊。世传闾丘笔，峻极逾昆仑。凤藏丹霄暮，龙去白水浑。青荧雪岭东，碑碣旧制存。斯文散都邑，高价越玙璠。晚看作者意，妙绝与谁论。吾祖诗冠古，同年蒙主恩。豫章夹日月，岁久空深根。小子思疏阔，岂能达词门。穷愁一挥泪，相遇即诸昆。我住锦官城，兄居祇树园。地近慰旅愁，往来当丘樊。天涯歇滞雨，粳稻卧不翻。漂然薄游倦，始与道侣敦。景晏步修廊，而无车马喧。夜阑接软语，落月如金盆。漠漠世界黑，驱车争夺繁。惟有摩尼珠，可照浊水源。
题李尊师松树障子歌:老夫清晨梳白头，玄都道士来相访。握发呼儿延入户，手提新画青松障。障子松林静杳冥，凭轩忽若无丹青。阴崖却承霜雪干，偃盖反走虬龙形。老夫平生好奇古，对此兴与精灵聚。已知仙客意相亲，更觉良工心独苦。松下丈人巾屦同，偶坐似是商山翁。怅望聊歌紫芝曲，时危惨澹来悲风。
入奏行，赠西山检察使窦侍御:窦侍御，骥之子，凤之雏。年未三十忠义俱，骨鲠绝代无。炯如一段清冰出万壑，置在迎风寒露之玉壶。蔗浆归厨金碗冻，洗涤烦热足以宁君躯。政用疏通合典则，戚联豪贵耽文儒。兵革未息人未苏，天子亦念西南隅。吐蕃凭陵气颇粗，窦氏检察应时须。运粮绳桥壮士喜，斩木火井穷猿呼。八州刺史思一战，三城守边却可图。此行入奏计未小，密奉圣旨恩宜殊。绣衣春当霄汉立，彩服日向庭闱趋。省郎京尹必俯拾，江花未落还成都。江花未落还成都，肯访浣花老翁无。为君酤酒满眼酤，与奴白饭马青刍。
大雨:西蜀冬不雪，春农尚嗷嗷。上天回哀眷，朱夏云郁陶。执热乃沸鼎，纤絺成缊袍。风雷飒万里，霈泽施蓬蒿。敢辞茅苇漏，已喜黍豆高。三日无行人，二江声怒号。流恶邑里清，矧兹远江皋。荒庭步鹳鹤，隐几望波涛。沉疴聚药饵，顿忘所进劳。则知润物功，可以贷不毛。阴色静陇亩，劝耕自官曹。四邻耒耜出，何必吾家操。
溪涨:当时浣花桥，溪水才尺馀。白石明可把，水中有行车。秋夏忽泛溢，岂惟入吾庐。蛟龙亦狼狈，况是鳖与鱼。兹晨已半落，归路跬步疏。马嘶未敢动，前有深填淤。青青屋东麻，散乱床上书。不意远山雨，夜来复何如。我游都市间，晚憩必村墟。乃知久行客，终日思其居。
喜雨:春旱天地昏，日色赤如血。农事都已休，兵戈况骚屑。巴人困军须，恸哭厚土热。沧江夜来雨，真宰罪一雪。谷根小苏息，沴气终不灭。何由见宁岁，解我忧思结。峥嵘群山云，交会未断绝。安得鞭雷公，滂沱洗吴越。
述古三首:赤骥顿长缨，非无万里姿。悲鸣泪至地，为问驭者谁。凤凰从东来，何意复高飞。竹花不结实，念子忍朝饥。古时君臣合，可以物理推。贤人识定分，进退固其宜。市人日中集，于利竞锥刀。置膏烈火上，哀哀自煎熬。农人望岁稔，相率除蓬蒿。所务谷为本，邪赢无乃劳。舜举十六相，身尊道何高。秦时任商鞅，法令如牛毛。汉光得天下，祚永固有开。岂惟高祖圣，功自萧曹来。经纶中兴业，何代无长才。吾慕寇邓勋，济时信良哉。耿贾亦宗臣，羽翼共裴回。休运终四百，图画在云台。
早发射洪县南途中作:将老忧贫窭，筋力岂能及。征途乃侵星，得使诸病入。鄙人寡道气，在困无独立。俶装逐徒旅，达曙凌险涩。寒日出雾迟，清江转山急。仆夫行不进，驽马若维絷。汀洲稍疏散，风景开怏悒。空慰所尚怀，终非曩游集。衰颜偶一破，胜事难屡挹。茫然阮籍途，更洒杨朱泣。
观薛稷少保书画壁:少保有古风，得之陕郊篇。惜哉功名忤，但见书画传。我游梓州东，遗迹涪江边。画藏青莲界，书入金榜悬。仰看垂露姿，不崩亦不骞。郁郁三大字，蛟龙岌相缠。又挥西方变，发地扶屋椽。惨澹壁飞动，到今色未填。此行叠壮观，郭薛俱才贤。不知百载后，谁复来通泉。
通泉县署屋壁后薛少保画鹤:薛公十一鹤，皆写青田真。画色久欲尽，苍然犹出尘。低昂各有意，磊落如长人。佳此志气远，岂惟粉墨新。万里不以力，群游森会神。威迟白凤态，非是仓庚邻。高堂未倾覆，常得慰嘉宾。曝露墙壁外，终嗟风雨频。赤霄有真骨，耻饮洿池津。冥冥任所往，脱略谁能驯。
陪王侍御同登东山最高顶宴姚通泉，晚携酒泛江:姚公美政谁与俦，不减昔时陈太丘。邑中上客有柱史，多暇日陪骢马游。东山高顶罗珍羞，下顾城郭销我忧。清江白日落欲尽，复携美人登彩舟。笛声愤怨哀中流，妙舞逶迤夜未休。灯前往往大鱼出，听曲低昂如有求。三更风起寒浪涌，取乐喧呼觉船重。满空星河光破碎，四座宾客色不动。请公临深莫相违，回船罢酒上马归。人生欢会岂有极，无使霜过沾人衣。
将适吴楚，留别章使君留后，兼幕府诸公，得柳字:我来入蜀门，岁月亦已久。岂惟长儿童，自觉成老丑。常恐性坦率，失身为杯酒。近辞痛饮徒，折节万夫后。昔如纵壑鱼，今如丧家狗。既无游方恋，行止复何有。相逢半新故，取别随薄厚。不意青草湖，扁舟落吾手。眷眷章梓州，开筵俯高柳。楼前出骑马，帐下罗宾友。健儿簸红旗，此乐或难朽。日车隐昆仑，鸟雀噪户牖。波涛未足畏，三峡徒雷吼。所忧盗贼多，重见衣冠走。中原消息断，黄屋今安否。终作适荆蛮，安排用庄叟。随云拜东皇，挂席上南斗。有使即寄书，无使长回首。
送韦讽上阆州录事参军:国步犹艰难，兵革未衰息。万方哀嗷嗷，十载供军食。庶官务割剥，不暇忧反侧。诛求何多门，贤者贵为德。韦生富春秋，洞彻有清识。操持纪纲地，喜见朱丝直。当令豪夺吏，自此无颜色。必若救疮痍，先应去蟊贼。挥泪临大江，高天意凄恻。行行树佳政，慰我深相忆。
丹青引，赠曹将军霸:将军魏武之子孙，于今为庶为清门。英雄割据虽已矣，文彩风流犹尚存。学书初学卫夫人，但恨无过王右军。丹青不知老将至，富贵于我如浮云。开元之中常引见，承恩数上南熏殿。凌烟功臣少颜色，将军下笔开生面。良相头上进贤冠，猛将腰间大羽箭。褒公鄂公毛发动，英姿飒爽来酣战。先帝天马玉花骢，画工如山貌不同。是日牵来赤墀下，迥立阊阖生长风。诏谓将军拂绢素，意匠惨澹经营中。斯须九重真龙出，一洗万古凡马空。玉花却在御榻上，榻上庭前屹相向。至尊含笑催赐金，圉人太仆皆惆怅。弟子韩幹早入室，亦能画马穷殊相。幹惟画肉不画骨，忍使骅骝气凋丧。将军画善盖有神，必逢佳士亦写真。即今飘泊干戈际，屡貌寻常行路人。途穷反遭俗眼白，世上未有如公贫。但看古来盛名下，终日坎壈缠其身。
阆州东楼筵，奉送十一舅往青城县，得昏字:曾城有高楼，制古丹雘存。迢迢百馀尺，豁达开四门。虽有车马客，而无人世喧。游目俯大江，列筵慰别魂。是时秋冬交，节往颜色昏。天寒鸟兽休，霜露在草根。今我送舅氏，万感集清尊。岂伊山川间，回首盗贼繁。高贤意不暇，王命久崩奔。临风欲恸哭，声出已复吞。
忆昔二首:忆昔先皇巡朔方，千乘万骑入咸阳。阴山骄子汗血马，长驱东胡胡走藏。邺城反覆不足怪，关中小儿坏纪纲，张后不乐上为忙。至今今上犹拨乱，劳身焦思补四方。我昔近侍叨奉引，出兵整肃不可当。为留猛士守未央，致使岐雍防西羌。犬戎直来坐御林，百官跣足随天王。愿见北地傅介子，老儒不用尚书郎。忆昔开元全盛日，小邑犹藏万家室。稻米流脂粟米白，公私仓廪俱丰实。九州道路无豺虎，远行不劳吉日出。齐纨鲁缟车班班，男耕女桑不相失。宫中圣人奏云门，天下朋友皆胶漆。百馀年间未灾变，叔孙礼乐萧何律。岂闻一绢直万钱，有田种谷今流血。洛阳宫殿烧焚尽，宗庙新除狐兔穴。伤心不忍问耆旧，复恐初从乱离说。小臣鲁钝无所能，朝廷记识蒙禄秩。周宣中兴望我皇，洒血江汉身衰疾。
草堂:昔我去草堂，蛮夷塞成都。今我归草堂，成都适无虞。请陈初乱时，反复乃须臾。大将赴朝廷，群小起异图。中宵斩白马，盟歃气已粗。西取邛南兵，北断剑阁隅。布衣数十人，亦拥专城居。其势不两大，始闻蕃汉殊。西卒却倒戈，贼臣互相诛。焉知肘腋祸，自及枭獍徒。义士皆痛愤，纪纲乱相逾。一国实三公，万人欲为鱼。唱和作威福，孰肯辨无辜。眼前列杻械，背后吹笙竽。谈笑行杀戮，溅血满长衢。到今用钺地，风雨闻号呼。鬼妾与鬼马，色悲充尔娱。国家法令在，此又足惊吁。贱子且奔走，三年望东吴。弧矢暗江海，难为游五湖。不忍竟舍此，复来薙榛芜。入门四松在，步屟万竹疏。旧犬喜我归，低徊入衣裾。邻舍喜我归，酤酒携胡芦。大官喜我来，遣骑问所须。城郭喜我来，宾客隘村墟。天下尚未宁，健儿胜腐儒。飘摇风尘际，何地置老夫。于时见疣赘，骨髓幸未枯。饮啄愧残生，食薇不敢馀。
水槛:苍江多风飙，云雨昼夜飞。茅轩驾巨浪，焉得不低垂。游子久在外，门户无人持。高岸尚如谷，何伤浮柱奇支。扶颠有劝诫，恐贻识者嗤。既殊大厦倾，可以一木支。临川视万里，何必阑槛为。人生感故物，慷慨有馀悲。
破船:平生江海心，宿昔具扁舟。岂惟青溪上，日傍柴门游。苍皇避乱兵，缅邈怀旧丘。邻人亦已非，野竹独修修。船舷不重扣，埋没已经秋。仰看西飞翼，下愧东逝流。故者或可掘，新者亦易求。所悲数奔窜，白屋难久留。
莫相疑行:男儿生无所成头皓白，牙齿欲落真可惜。忆献三赋蓬莱宫，自怪一日声辉赫。集贤学士如堵墙，观我落笔中书堂。往时文彩动人主，此日饥寒趋路旁。晚将末契托年少，当面输心背面笑。寄谢悠悠世上儿，不争好恶莫相疑。
杜鹃:西川有杜鹃，东川无杜鹃。涪万无杜鹃，云安有杜鹃。我昔游锦城，结庐锦水边。有竹一顷馀，乔木上参天。杜鹃暮春至，哀哀叫其间。我见常再拜，重是古帝魂。生子百鸟巢，百鸟不敢嗔。仍为喂其子，礼若奉至尊。鸿雁及羔羊，有礼太古前。行飞与跪乳，识序如知恩。圣贤古法则，付与后世传。君看禽鸟情，犹解事杜鹃。今忽暮春间，值我病经年。身病不能拜，泪下如迸泉。
三韵三篇:高马勿唾面，长鱼无损鳞。辱马马毛焦，困鱼鱼有神。君看磊落士，不肯易其身。荡荡万斛船，影若扬白虹。起樯必椎牛，挂席集众功。自非风动天，莫置大水中。烈士恶多门，小人自同调。名利苟可取，杀身傍权要。何当官曹清，尔辈堪一笑。
郑典设自施州归:吾怜荥阳秀，冒暑初有适。名贤慎所出，不肯妄行役。旅兹殊俗远，竟以屡空迫。南谒裴施州，气合无险僻。攀援悬根木，登顿入天石。青山自一川，城郭洗忧戚。听子话此邦，令我心悦怿。其俗则纯朴，不知有主客。温温诸侯门，礼亦如古昔。敕厨倍常羞，杯盘颇狼藉。时虽属丧乱，事贵赏匹敌。中宵惬良会，裴郑非远戚。群书一万卷，博涉供务隙。他日辱银钩，森疏见矛戟。倒屣喜旋归，画地求所历。乃闻风土质，又重田畴辟。刺史似寇恂，列郡宜竞惜。北风吹瘴疠，羸老思散策。渚拂蒹葭塞，峤穿萝茑幂。此身仗儿仆，高兴潜有激。孟冬方首路，强饭取崖壁。叹尔疲驽骀，汗沟血不赤。终然备外饰，驾驭何所益。我有平肩舆，前途犹准的。翩翩入鸟道，庶脱蹉跌厄。
柴门:孤舟登瀼西，回首望两崖。东城干旱天，其气如焚柴。长影没窈窕，馀光散唅呀。大江蟠嵌根，归海成一家。下冲割坤轴，竦壁攒镆铘。萧飒洒秋色，氛昏霾日车。峡门自此始，最窄容浮查。禹功翊造化，疏凿就欹斜。巨渠决太古，众水为长蛇。风烟渺吴蜀，舟楫通盐麻。我今远游子，飘转混泥沙。万物附本性，约身不愿奢。茅栋盖一床，清池有馀花。浊醪与脱粟，在眼无咨嗟。山荒人民少，地僻日夕佳。贫病固其常，富贵任生涯。老于干戈际，宅幸蓬荜遮。石乱上云气，杉清延月华。赏妍又分外，理惬夫何夸。足了垂白年，敢居高士差。书此豁平昔，回首犹暮霞。
贻华阳柳少府:系马乔木间，问人野寺门。柳侯披衣笑，见我颜色温。并坐石下堂，俯视大江奔。火云洗月露，绝壁上朝暾。自非晓相访，触热生病根。南方六七月，出入异中原。老少多暍死，汗逾水浆翻。俊才得之子，筋力不辞烦。指挥当世事，语及戎马存。涕泪溅我裳，悲气排帝阍。郁陶抱长策，义仗知者论。吾衰卧江汉，但愧识玙璠。文章一小技，于道未为尊。起予幸斑白，因是托子孙。俱客古信州，结庐依毁垣。相去四五里，径微山叶繁。时危挹佳士，况免军旅喧。醉从赵女舞，歌鼓秦人盆。子壮顾我伤，我欢兼泪痕。馀生如过鸟，故里今空村。
七月三日亭午已后较热退晚加小凉稳睡…呈元二十一曹长:今兹商用事，馀热亦已末。衰年旅炎方，生意从此活。亭午减汗流，北邻耐人聒。晚风爽乌匼，筋力苏摧折。闭目逾十旬，大江不止渴。退藏恨雨师，健步闻旱魃。园蔬抱金玉，无以供采掇。密云虽聚散，徂暑终衰歇。前圣慎焚巫，武王亲救暍。阴阳相主客，时序递回斡。洒落唯清秋，昏霾一空阔。萧萧紫塞雁，南向欲行列。欻思红颜日，霜露冻阶闼。胡马挟雕弓，鸣弦不虚发。长鈚逐狡兔，突羽当满月。惆怅白头吟，萧条游侠窟。临轩望山阁，缥缈安可越。高人炼丹砂，未念将朽骨。少壮迹颇疏，欢乐曾倏忽。杖藜风尘际，老丑难翦拂。吾子得神仙，本是池中物。贱夫美一睡，烦促婴词笔。
毒热寄简崔评事十六弟:大暑运金气，荆扬不知秋。林下有塌翼，水中无行舟。千室但扫地，闭关人事休。老夫转不乐，旅次兼百忧。蝮蛇暮偃蹇，空床难暗投。炎宵恶明烛，况乃怀旧丘。开襟仰内弟，执热露白头。束带负芒刺，接居成阻修。何当清霜飞，会子临江楼。载闻大易义，讽兴诗家流。蕴藉异时辈，检身非苟求。皇皇使臣体，信是德业优。楚材择杞梓，汉苑归骅骝。短章达我心，理为识者筹。
槐叶冷淘:青青高槐叶，采掇付中厨。新面来近市，汁滓宛相俱。入鼎资过熟，加餐愁欲无。碧鲜俱照箸，香饭兼苞芦。经齿冷于雪，劝人投此珠。愿随金騕褭，走置锦屠苏。路远思恐泥，兴深终不渝。献芹则小小，荐藻明区区。万里露寒殿，开冰清玉壶。君王纳凉晚，此味亦时须。
园官送菜:清晨蒙菜把，常荷地主恩。守者愆实数，略有其名存。苦苣刺如针，马齿叶亦繁。青青嘉蔬色，埋没在中园。园吏未足怪，世事固堪论。呜呼战伐久，荆棘暗长原。乃知苦苣辈，倾夺蕙草根。小人塞道路，为态何喧喧。又如马齿盛，气拥葵荏昏。点染不易虞，丝麻杂罗纨。一经器物内，永挂粗刺痕。志士采紫芝，放歌避戎轩。畦丁负笼至，感动百虑端。
阻雨不得归瀼西甘林:三伏适已过，骄阳化为霖。欲归瀼西宅，阻此江浦深。坏舟百版坼，峻岸复万寻。篙工初一弃，恐泥劳寸心。伫立东城隅，怅望高飞禽。草堂乱悬圃，不隔昆仑岑。昏浑衣裳外，旷绝同层阴。园甘长成时，三寸如黄金。诸侯旧上计，厥贡倾千林。邦人不足重，所迫豪吏侵。客居暂封殖，日夜偶瑶琴。虚徐五株态，侧塞烦胸襟。焉得辍两足，杖藜出岖。。条流数翠实，偃息归碧浔。拂拭乌皮几，喜闻樵牧音。令儿快搔背，脱我头上簪。
又上后园山脚:昔我游山东，忆戏东岳阳。穷秋立日观，矫首望八荒。朱崖著毫发，碧海吹衣裳。蓐收困用事，玄冥蔚强梁。逝水自朝宗，镇名各其方。平原独憔悴，农力废耕桑。非关风露凋，曾是戍役伤。于时国用富，足以守边疆。朝廷任猛将，远夺戎虏场。到今事反覆，故老泪万行。龟蒙不复见，况乃怀旧乡。肺萎属久战，骨出热中肠。忧来杖匣剑，更上林北冈。瘴毒猿鸟落，峡干南日黄。秋风亦已起，江汉始如汤。登高欲有往，荡析川无梁。哀彼远征人，去家死路旁。不及祖父茔，累累冢相当。
雨:山雨不作泥，江云薄为雾。晴飞半岭鹤，风乱平沙树。明灭洲景微，隐见岩姿露。拘闷出门游，旷绝经目趣。消中日伏枕，卧久尘及屦。岂无平肩舆，莫辨望乡路。兵戈浩未息，蛇虺反相顾。悠悠边月破，郁郁流年度。针灸阻朋曹，糠籺对童孺。一命须屈色，新知渐成故。穷荒益自卑，飘泊欲谁诉。尪羸愁应接，俄顷恐违迕。浮俗何万端，幽人有独步。庞公竟独往，尚子终罕遇。宿留洞庭秋，天寒潇湘素。杖策可入舟，送此齿发暮。
甘林:舍舟越西冈，入林解我衣。青刍适马性，好鸟知人归。晨光映远岫，夕露见日晞。迟暮少寝食，清旷喜荆扉。经过倦俗态，在野无所违。试问甘藜藿，未肯羡轻肥。喧静不同科，出处各天机。勿矜朱门是，陋此白屋非。明朝步邻里，长老可以依。时危赋敛数，脱粟为尔挥。相携行豆田，秋花霭菲菲。子实不得吃，货市送王畿。尽添军旅用，迫此公家威。主人长跪问，戎马何时稀。我衰易悲伤，屈指数贼围。劝其死王命，慎莫远奋飞。
雨:行云递崇高，飞雨霭而至。潺潺石间溜，汩汩松上驶。亢阳乘秋热，百谷皆已弃。皇天德泽降，焦卷有生意。前雨伤卒暴，今雨喜容易。不可无雷霆，间作鼓增气。佳声达中宵，所望时一致。清霜九月天，仿佛见滞穗。郊扉及我私，我圃日苍翠。恨无抱瓮力，庶减临江费。
八哀诗。故司徒李公光弼:司徒天宝末，北收晋阳甲。胡骑攻吾城，愁寂意不惬。人安若泰山，蓟北断右胁。朔方气乃苏，黎首见帝业。二宫泣西郊，九庙起颓压。未散河阳卒，思明伪臣妾。复自碣石来，火焚乾坤猎。高视笑禄山，公又大献捷。异王册崇勋，小敌信所怯。拥兵镇河汴，千里初妥帖。青蝇纷营营，风雨秋一叶。内省未入朝，死泪终映睫。大屋去高栋，长城扫遗堞。平生白羽扇，零落蛟龙匣。雅望与英姿，恻怆槐里接。三军晦光彩，烈士痛稠叠。直笔在史臣，将来洗箱箧。吾思哭孤冢，南纪阻归楫。扶颠永萧条，未济失利涉。疲苶竟何人，洒涕巴东峡。
八哀诗。赠太子太师汝阳郡王琎:汝阳让帝子，眉宇真天人。虬须似太宗，色映塞外春。往者开元中，主恩视遇频。出入独非时，礼异见群臣。爱其谨洁极，倍此骨肉亲。从容听朝后，或在风雪晨。忽思格猛兽，苑囿腾清尘。羽旗动若一，万马肃駪駪。诏王来射雁，拜命已挺身。箭出飞鞚内，上又回翠麟。翻然紫塞翮，下拂明月轮。胡人虽获多，天笑不为新。王每中一物，手自与金银。袖中谏猎书，扣马久上陈。竟无衔橛虞，圣聪矧多仁。官免供给费，水有在藻鳞。匪唯帝老大，皆是王忠勤。晚年务置醴，门引申白宾。道大容无能，永怀侍芳茵。好学尚贞烈，义形必沾巾。挥翰绮绣扬，篇什若有神。川广不可溯，墓久狐兔邻。宛彼汉中郡，文雅见天伦。何以开我悲，泛舟俱远津。温温昔风味，少壮已书绅。旧游易磨灭，衰谢增酸辛。
八哀诗。赠秘书监江夏李公邕:长啸宇宙间，高才日陵替。古人不可见，前辈复谁继。忆昔李公存，词林有根柢。声华当健笔，洒落富清制。风流散金石，追琢山岳锐。情穷造化理，学贯天人际。干谒走其门，碑版照四裔。各满深望还，森然起凡例。萧萧白杨路，洞彻宝珠惠。龙宫塔庙涌，浩劫浮云卫。宗儒俎豆事，故吏去思计。眄睐已皆虚，跋涉曾不泥。向来映当时，岂独劝后世。丰屋珊瑚钩，骐驎织成罽。紫骝随剑几，义取无虚岁。分宅脱骖间，感激怀未济。众归赒给美，摆落多藏秽。独步四十年，风听九皋唳。呜呼江夏姿，竟掩宣尼袂。往者武后朝，引用多宠嬖。否臧太常议，面折二张势。衰俗凛生风，排荡秋旻霁。忠贞负冤恨，宫阙深旒缀。放逐早联翩，低垂困炎厉。日斜鵩鸟入，魂断苍梧帝。荣枯走不暇，星驾无安税。几分汉廷竹，夙拥文侯篲。终悲洛阳狱，事近小臣敝。祸阶初负谤，易力何深哜。伊昔临淄亭，酒酣托末契。重叙东都别，朝阴改轩砌。论文到崔苏，指尽流水逝。近伏盈川雄，未甘特进丽。是非张相国，相扼一危脆。争名古岂然，键捷欻不闭。例及吾家诗，旷怀扫氛翳。慷慨嗣真作，咨嗟玉山桂。钟律俨高悬，鲲鲸喷迢递。坡陀青州血，芜没汶阳瘗。哀赠竟萧条，恩波延揭厉。子孙存如线，旧客舟凝滞。君臣尚论兵，将帅接燕蓟。朗吟六公篇，忧来豁蒙蔽。
八哀诗。故秘书少监武功苏公源明:武功少也孤，徒步客徐兖。读书东岳中，十载考坟典。时下莱芜郭，忍饥浮云巘。负米晚为身，每食脸必泫。夜字照爇薪，垢衣生碧藓。庶以勤苦志，报兹劬劳显。学蔚醇儒姿，文包旧史善。洒落辞幽人，归来潜京辇。射君东堂策，宗匠集精选。制可题未干，乙科已大阐。文章日自负，吏禄亦累践。晨趋阊阖内，足蹋宿昔趼。一麾出守还，黄屋朔风卷。不暇陪八骏，虏庭悲所遣。平生满尊酒，断此朋知展。忧愤病二秋，有恨石可转。肃宗复社稷，得无逆顺辨。范晔顾其儿，李斯忆黄犬。秘书茂松意，溟涨本末浅。青荧芙蓉剑，犀兕岂独剸。反为后辈亵，予实苦怀缅。煌煌斋房芝，事绝万手搴。垂之俟来者，正始征劝勉。不要悬黄金，胡为投乳畎。结交三十载，吾与谁游衍。荥阳复冥莫，罪罟已横罥。呜呼子逝日，始泰则终蹇。长安米万钱，凋丧尽馀喘。战伐何当解，归帆阻清沔。尚缠漳水疾，永负蒿里饯。
八哀诗。故著作郎贬台州司户荥阳郑公虔:鶢鶋至鲁门，不识钟鼓飨。孔翠望赤霄，愁思雕笼养。荥阳冠众儒，早闻名公赏。地崇士大夫，况乃气精爽。天然生知姿，学立游夏上。神农极阙漏，黄石愧师长。药纂西极名，兵流指诸掌。贯穿无遗恨，荟蕞何技痒。圭臬星经奥，虫篆丹青广。子云窥未遍，方朔谐太枉。神翰顾不一，体变钟兼两。文传天下口，大字犹在榜。昔献书画图，新诗亦俱往。沧洲动玉陛，宣鹤误一响。三绝自御题，四方尤所仰。嗜酒益疏放，弹琴视天壤。形骸实土木，亲近唯几杖。未曾寄官曹，突兀倚书幌。晚就芸香阁，胡尘昏坱莽。反覆归圣朝，点染无涤荡。老蒙台州掾，泛泛浙江桨。覆穿四明雪，饥拾楢溪橡。空闻紫芝歌，不见杏坛丈。天长眺东南，秋色馀魍魉。别离惨至今，斑白徒怀曩。春深秦山秀，叶坠清渭朗。剧谈王侯门，野税林下鞅。操纸终夕酣，时物集遐想。词场竟疏阔，平昔滥吹奖。百年见存殁，牢落吾安放。萧条阮咸在，出处同世网。他日访江楼，含凄述飘荡。
八哀诗。故右仆射相国张公九龄:相国生南纪，金璞无留矿。仙鹤下人间，独立霜毛整。矫然江海思，复与云路永。寂寞想土阶，未遑等箕颍。上君白玉堂，倚君金华省。碣石岁峥嵘，天地日蛙黾。退食吟大庭，何心记榛梗。骨惊畏曩哲，鬒变负人境。虽蒙换蝉冠，右地恧多幸。敢忘二疏归，痛迫苏耽井。紫绶映暮年，荆州谢所领。庾公兴不浅，黄霸镇每静。宾客引调同，讽咏在务屏。诗罢地有馀，篇终语清省。一阳发阴管，淑气含公鼎。乃知君子心，用才文章境。散帙起翠螭，倚薄巫庐并。绮丽玄晖拥，笺诔任昉骋。自我一家则，未缺只字警。千秋沧海南，名系朱鸟影。归老守故林，恋阙悄延颈。波涛良史笔，芜绝大庾岭。向时礼数隔，制作难上请。再读徐孺碑，犹思理烟艇。
往在:往在西京日，胡来满彤宫。中宵焚九庙，云汉为之红。解瓦飞十里，繐帷纷曾空。疚心惜木主，一一灰悲风。合昏排铁骑，清旭散锦马蒙。贼臣表逆节，相贺以成功。是时妃嫔戮，连为粪土丛。当宁陷玉座，白间剥画虫。不知二圣处，私泣百岁翁。车驾既云还，楹桷欻穹崇。故老复涕泗，祠官树椅桐。宏壮不如初，已见帝力雄。前春礼郊庙，祀事亲圣躬。微躯忝近臣，景从陪群公。登阶捧玉册，峨冕耿金钟。侍祠恧先露，掖垣迩濯龙。天子惟孝孙，五云起九重。镜奁换粉黛，翠羽犹葱胧。前者厌羯胡，后来遭犬戎。俎豆腐膻肉，罘罳行角弓。安得自西极，申命空山东。尽驱诣阙下，士庶塞关中。主将晓逆顺，元元归始终。一朝自罪己，万里车书通。锋镝供锄犁，征戍听所从。冗官各复业，土著还力农。君臣节俭足，朝野欢呼同。中兴似国初，继体如太宗。端拱纳谏诤，和风日冲融。赤墀樱桃枝，隐映银丝笼。千春荐陵寝，永永垂无穷。京都不再火，泾渭开愁容。归号故松柏，老去苦飘蓬。
昔游:昔者与高李，晚登单父台。寒芜际碣石，万里风云来。桑柘叶如雨，飞藿去裴回。清霜大泽冻，禽兽有馀哀。是时仓廪实，洞达寰区开。猛士思灭胡，将帅望三台。君王无所惜，驾驭英雄材。幽燕盛用武，供给亦劳哉。吴门转粟帛，泛海陵蓬莱。肉食三十万，猎射起黄埃。隔河忆长眺，青岁已摧颓。不及少年日，无复故人杯。赋诗独流涕，乱世想贤才。有能市骏骨，莫恨少龙媒。商山议得失，蜀主脱嫌猜。吕尚封国邑，傅说已盐梅。景晏楚山深，水鹤去低回。庞公任本性，携子卧苍苔。
壮游:往昔十四五，出游翰墨场。斯文崔魏徒，以我似班扬。七龄思即壮，开口咏凤凰。九龄书大字，有作成一囊。性豪业嗜酒，嫉恶怀刚肠。脱略小时辈，结交皆老苍。饮酣视八极，俗物都茫茫。东下姑苏台，已具浮海航。到今有遗恨，不得穷扶桑。王谢风流远，阖庐丘墓荒。剑池石壁仄，长洲荷芰香。嵯峨阊门北，清庙映回塘。每趋吴太伯，抚事泪浪浪。枕戈忆勾践，渡浙想秦皇。蒸鱼闻匕首，除道哂要章。越女天下白，鉴湖五月凉。剡溪蕴秀异，欲罢不能忘。归帆拂天姥，中岁贡旧乡。气劘屈贾垒，目短曹刘墙。忤下考功第，独辞京尹堂。放荡齐赵间，裘马颇清狂。春歌丛台上，冬猎青丘旁。呼鹰皂枥林，逐兽云雪冈。射飞曾纵鞚，引臂落鹙鶬。苏侯据鞍喜，忽如携葛强。快意八九年，西归到咸阳。许与必词伯，赏游实贤王。曳裾置醴地，奏赋入明光。天子废食召，群公会轩裳。脱身无所爱，痛饮信行藏。黑貂不免敝，斑鬓兀称觞。杜曲晚耆旧，四郊多白杨。坐深乡党敬，日觉死生忙。朱门任倾夺，赤族迭罹殃。国马竭粟豆，官鸡输稻粱。举隅见烦费，引古惜兴亡。河朔风尘起，岷山行幸长。两宫各警跸，万里遥相望。崆峒杀气黑，少海旌旗黄。禹功亦命子，涿鹿亲戎行。翠华拥英岳，螭虎啖豺狼。爪牙一不中，胡兵更陆梁。大军载草草，凋瘵满膏肓。备员窃补衮，忧愤心飞扬。上感九庙焚，下悯万民疮。斯时伏青蒲，廷争守御床。君辱敢爱死，赫怒幸无伤。圣哲体仁恕，宇县复小康。哭庙灰烬中，鼻酸朝未央。小臣议论绝，老病客殊方。郁郁苦不展，羽翮困低昂。秋风动哀壑，碧蕙捐微芳。之推避赏从，渔父濯沧浪。荣华敌勋业，岁暮有严霜。吾观鸱夷子，才格出寻常。群凶逆未定，侧伫英俊翔。
遣怀:昔我游宋中，惟梁孝王都。名今陈留亚，剧则贝魏俱。邑中九万家，高栋照通衢。舟车半天下，主客多欢娱。白刃雠不义，黄金倾有无。杀人红尘里，报答在斯须。忆与高李辈，论交入酒垆。两公壮藻思，得我色敷腴。气酣登吹台，怀古视平芜。芒砀云一去，雁鹜空相呼。先帝正好武，寰海未凋枯。猛将收西域，长戟破林胡。百万攻一城，献捷不云输。组练弃如泥，尺土负百夫。拓境功未已，元和辞大炉。乱离朋友尽，合沓岁月徂。吾衰将焉托，存殁再呜呼。萧条益堪愧，独在天一隅。乘黄已去矣，凡马徒区区。不复见颜鲍，系舟卧荆巫。临餐吐更食，常恐违抚孤。
同元使君舂陵行:遭乱发尽白，转衰病相婴。沈绵盗贼际，狼狈江汉行。叹时药力薄，为客羸瘵成。吾人诗家秀，博采世上名。粲粲元道州，前圣畏后生。观乎舂陵作，欻见俊哲情。复览贼退篇，结也实国桢。贾谊昔流恸，匡衡常引经。道州忧黎庶，词气浩纵横。两章对秋月，一字偕华星。致君唐虞际，纯朴忆大庭。何时降玺书，用尔为丹青。狱讼永衰息，岂唯偃甲兵。凄恻念诛求，薄敛近休明。乃知正人意，不苟飞长缨。凉飙振南岳，之子宠若惊。色阻金印大，兴含沧浪清。我多长卿病，日夕思朝廷。肺枯渴太甚，漂泊公孙城。呼儿具纸笔，隐几临轩楹。作诗呻吟内，墨澹字欹倾。感彼危苦词，庶几知者听。
荆南兵马使太常卿赵公大食刀歌:太常楼船声嗷嘈，问兵刮寇趋下牢。牧出令奔飞百艘，猛蛟突兽纷腾逃。白帝寒城驻锦袍，玄冬示我胡国刀。壮士短衣头虎毛，凭轩拔鞘天为高。翻风转日木怒号，冰翼雪澹伤哀猱。镌错碧罂鸊鹈膏，铓锷已莹虚秋涛，鬼物撇捩辞坑壕。苍水使者扪赤绦，龙伯国人罢钓鳌。芮公回首颜色劳，分阃救世用贤豪。赵公玉立高歌起，揽环结佩相终始，万岁持之护天子。得君乱丝与君理，蜀江如线如针水。荆岑弹丸心未已，贼臣恶子休干纪。魑魅魍魉徒为耳，妖腰乱领敢欣喜。用之不高亦不庳，不似长剑须天倚。吁嗟光禄英雄弭，大食宝刀聊可比。丹青宛转麒麟里，光芒六合无泥滓。
别李秘书始兴寺所居:不见秘书心若失，及见秘书失心疾。安为动主理信然，我独觉子神充实。重闻西方止观经，老身古寺风泠泠。妻儿待我且归去，他日杖藜来细听。
晚晴:高唐暮冬雪壮哉，旧瘴无复似尘埃。崖沉谷没白皑皑，江石缺裂青枫摧。南天三旬苦雾开，赤日照耀从西来，六龙寒急光裴回。照我衰颜忽落地，口虽吟咏心中哀。未怪及时少年子，扬眉结义黄金台。洎乎吾生何飘零，支离委绝同死灰。
复阴:方冬合沓玄阴塞，昨日晚晴今日黑。万里飞蓬映天过，孤城树羽扬风直。江涛簸岸黄沙走，云雪埋山苍兕吼。君不见夔子之国杜陵翁，牙齿半落左耳聋。
醉为马坠，诸公携酒相看:甫也诸侯老宾客，罢酒酣歌拓金戟。骑马忽忆少年时，散蹄迸落瞿塘石。白帝城门水云外，低身直下八千尺。粉堞电转紫游缰，东得平冈出天壁。江村野堂争入眼，垂鞭亸鞚凌紫陌，向来皓首惊万人。自倚红颜能骑射。安知决臆追风足，朱汗骖驔犹喷玉。不虞一蹶终损伤，人生快意多所辱。职当忧戚伏衾枕，况乃迟暮加烦促。明知来问腆我颜，杖藜强起依僮仆。语尽还成开口笑，提携别扫清溪曲。酒肉如山又一时，初筵哀丝动豪竹。共指西日不相贷，喧呼且覆杯中渌。何必走马来为问，君不见嵇康养生遭杀戮。
送高司直寻封阆州:丹雀衔书来，暮栖何乡树。骅骝事天子，辛苦在道路。司直非冗官，荒山甚无趣。借问泛舟人，胡为入云雾。与子姻娅间，既亲亦有故。万里长江边，邂逅一相遇。长卿消渴再，公干沉绵屡。清谈慰老夫，开卷得佳句。时见文章士，欣然澹情素。伏枕闻别离，畴能忍漂寓。良会苦短促，溪行水奔注。熊罴咆空林，游子慎驰骛。西谒巴中侯，艰险如跬步。主人不世才，先帝常特顾。拔为天军佐，崇大王法度。淮海生清风，南翁尚思慕。公宫造广厦，木石乃无数。初闻伐松柏，犹卧天一柱。我瘦书不成，成字读亦误。为我问故人，劳心练征戍。
赠苏四徯:异县昔同游，各云厌转蓬。别离已五年，尚在行李中。戎马日衰息，乘舆安九重。有才何栖栖，将老委所穷。为郎未为贱，其奈疾病攻。子何面黧黑，不得豁心胸。巴蜀倦剽掠，下愚成土风。幽蓟已削平，荒徼尚弯弓。斯人脱身来，岂非吾道东。乾坤虽宽大，所适装囊空。肉食哂菜色，少壮欺老翁。况乃主客间，古来逼侧同。君今下荆扬，独帆如飞鸿。二州豪侠场，人马皆自雄。一请甘饥寒，再请甘养蒙。
宿青溪驿奉怀张员外十五兄之绪:漾舟千山内，日入泊枉渚。我生本飘飘，今复在何许。石根青枫林，猿鸟聚俦侣。月明游子静，畏虎不得语。中夜怀友朋，乾坤此深阻。浩荡前后间，佳期付荆楚。
送重表侄王砅评事使南海:我之曾祖姑，尔之高祖母。尔祖未显时，归为尚书妇。隋朝大业末，房杜俱交友。长者来在门，荒年自糊口。家贫无供给，客位但箕帚。俄顷羞颇珍，寂寥人散后。入怪鬓发空，吁嗟为之久。自陈翦髻鬟，鬻市充杯酒。上云天下乱，宜与英俊厚。向窃窥数公，经纶亦俱有。次问最少年，虬髯十八九。子等成大名，皆因此人手。下云风云合，龙虎一吟吼。愿展丈夫雄，得辞儿女丑。秦王时在坐，真气惊户牖。及乎贞观初，尚书践台斗。夫人常肩舆，上殿称万寿。六宫师柔顺，法则化妃后。至尊均嫂叔，盛事垂不朽。凤雏无凡毛，五色非尔曹。往者胡作逆，乾坤沸嗷嗷。吾客左冯翊，尔家同遁逃。争夺至徒步，块独委蓬蒿。逗留热尔肠，十里却呼号。自下所骑马，右持腰间刀。左牵紫游缰，飞走使我高。苟活到今日，寸心铭佩牢。乱离又聚散，宿昔恨滔滔。水花笑白首，春草随青袍。廷评近要津，节制收英髦。北驱汉阳传，南泛上泷舠。家声肯坠地，利器当秋毫。番禺亲贤领，筹运神功操。大夫出卢宋，宝贝休脂膏。洞主降接武，海胡舶千艘。我欲就丹砂，跋涉觉身劳。安能陷粪土，有志乘鲸鳌。或骖鸾腾天，聊作鹤鸣皋。
咏怀二首:人生贵是男，丈夫重天机。未达善一身，得志行所为。嗟余竟轗轲，将老逢艰危。胡雏逼神器，逆节同所归。河雒化为血，公侯草间啼。西京复陷没，翠盖蒙尘飞。万姓悲赤子，两宫弃紫微。倏忽向二纪，奸雄多是非。本朝再树立，未及贞观时。日给在军储，上官督有司。高贤迫形势，岂暇相扶持。疲苶苟怀策，栖屑无所施。先王实罪己，愁痛正为兹。岁月不我与，蹉跎病于斯。夜看丰城气，回首蛟龙池。齿发已自料，意深陈苦词。邦危坏法则，圣远益愁慕。飘飖桂水游，怅望苍梧暮。潜鱼不衔钩，走鹿无反顾。皦皦幽旷心，拳拳异平素。衣食相拘阂，朋知限流寓。风涛上春沙，千里侵江树。逆行少吉日，时节空复度。井灶任尘埃，舟航烦数具。牵缠加老病，琐细隘俗务。万古一死生，胡为足名数。多忧污桃源，拙计泥铜柱。未辞炎瘴毒，摆落跋涉惧。虎狼窥中原，焉得所历住。葛洪及许靖，避世常此路。贤愚诚等差，自爱各驰骛。羸瘠且如何，魄夺针灸屡。拥滞僮仆慵，稽留篙师怒。终当挂帆席，天意难告诉。南为祝融客，勉强亲杖屦。结托老人星，罗浮展衰步。
送顾八分文学适洪吉州:中郎石经后，八分盖憔悴。顾侯运炉锤，笔力破馀地。昔在开元中，韩蔡同赑屃。玄宗妙其书，是以数子至。御札早流传，揄扬非造次。三人并入直，恩泽各不二。顾于韩蔡内，辨眼工小字。分日示诸王，钩深法更秘。文学与我游，萧疏外声利。追随二十载，浩荡长安醉。高歌卿相宅，文翰飞省寺。视我扬马间，白首不相弃。骅骝入穷巷，必脱黄金辔。一论朋友难，迟暮敢失坠。古来事反覆，相见横涕泗。向者玉珂人，谁是青云器。才尽伤形体，病渴污官位。故旧独依然，时危话颠踬。我甘多病老，子负忧世志。胡为困衣食，颜色少称遂。远作辛苦行，顺从众多意。舟楫无根蒂，蛟鼍好为祟。况兼水贼繁，特戒风飙驶。崩腾戎马际，往往杀长吏。子干东诸侯，劝勉防纵恣。邦以民为本，鱼饥费香饵。请哀疮痍深，告诉皇华使。使臣精所择，进德知历试。恻隐诛求情，固应贤愚异。列士恶苟得，俊杰思自致。赠子猛虎行，出郊载酸鼻。
遣遇:磬折辞主人，开帆驾洪涛。春水满南国，朱崖云日高。舟子废寝食，飘风争所操。我行匪利涉，谢尔从者劳。石间采蕨女，鬻菜输官曹。丈夫死百役，暮返空村号。闻见事略同，刻剥及锥刀。贵人岂不仁，视汝如莠蒿。索钱多门户，丧乱纷嗷嗷。奈何黠吏徒，渔夺成逋逃。自喜遂生理，花时甘缊袍。
早发:有求常百虑，斯文亦吾病。以兹朋故多，穷老驱驰并。早行篙师怠，席挂风不正。昔人戒垂堂，今则奚奔命。涛翻黑蛟跃，日出黄雾映。烦促瘴岂侵，颓倚睡未醒。仆夫问盥栉，暮颜靦青镜。随意簪葛巾，仰惭林花盛。侧闻夜来寇，幸喜囊中净。艰危作远客，干请伤直性。薇蕨饿首阳，粟马资历聘。贱子欲适从，疑误此二柄。
湘江宴饯裴二端公赴道州:白日照舟师，朱旗散广川。群公饯南伯，肃肃秩初筵。鄙人奉末眷，佩服自早年。义均骨肉地，怀抱罄所宣。盛名富事业，无取愧高贤。不以丧乱婴，保爱金石坚。计拙百僚下，气苏君子前。会合苦不久，哀乐本相缠。交游飒向尽，宿昔浩茫然。促觞激百虑，掩抑泪潺湲。热云集曛黑，缺月未生天。白团为我破，华烛蟠长烟。鸹鹖催明星，解袂从此旋。上请减兵甲，下请安井田。永念病渴老，附书远山巅。
清明:著处繁花务是日，长沙千人万人出。渡头翠柳艳明眉，争道朱蹄骄啮膝。此都好游湘西寺，诸将亦自军中至。马援征行在眼前，葛强亲近同心事。金镫下山红粉晚，牙樯捩柁青楼远。古时丧乱皆可知，人世悲欢暂相遣。弟侄虽存不得书，干戈未息苦离居。逢迎少壮非吾道，况乃今朝更祓除。
岳麓山道林二寺行:玉泉之南麓山殊，道林林壑争盘纡。寺门高开洞庭野，殿脚插入赤沙湖。五月寒风冷佛骨，六时天乐朝香炉。地灵步步雪山草，僧宝人人沧海珠。塔劫宫墙壮丽敌，香厨松道清凉俱。莲花交响共命鸟，金榜双回三足乌。方丈涉海费时节，悬圃寻河知有无。暮年且喜经行近，春日兼蒙暄暖扶。飘然斑白身奚适，傍此烟霞茅可诛。桃源人家易制度，橘洲田土仍膏腴。潭府邑中甚淳古，太守庭内不喧呼。昔遭衰世皆晦迹，今幸乐国养微躯。依止老宿亦未晚，富贵功名焉足图。久为野客寻幽惯，细学何颙免兴孤。一重一掩吾肺腑，山鸟山花吾友于。宋公放逐曾题壁，物色分留与老夫。
奉送魏六丈佑少府之交广:贤豪赞经纶，功成空名垂。子孙不振耀，历代皆有之。郑公四叶孙，长大常苦饥。众中见毛骨，犹是麒麟儿。磊落贞观事，致君朴直词。家声盖六合，行色何其微。遇我苍梧阴，忽惊会面稀。议论有馀地，公侯来未迟。虚思黄金贵，自笑青云期。长卿久病渴，武帝元同时。季子黑貂敝，得无妻嫂欺。尚为诸侯客，独屈州县卑。南游炎海甸，浩荡从此辞。穷途仗神道，世乱轻土宜。解帆岁云暮，可与春风归。出入朱门家，华屋刻蛟螭。玉食亚王者，乐张游子悲。侍婢艳倾城，绡绮轻雾霏。掌中琥珀钟，行酒双逶迤。新欢继明烛，梁栋星辰飞。两情顾盼合，珠碧赠于斯。上贵见肝胆，下贵不相疑。心事披写间，气酣达所为。错挥铁如意，莫避珊瑚枝。始兼逸迈兴，终慎宾主仪。戎马暗天宇，呜呼生别离。
暮秋枉裴道州手札，率尔遣兴，寄近呈苏涣侍御:久客多枉友朋书，素书一月凡一束。虚名但蒙寒温问，泛爱不救沟壑辱。齿落未是无心人，舌存耻作穷途哭。道州手札适复至，纸长要自三过读。盈把那须沧海珠，入怀本倚昆山玉。拨弃潭州百斛酒，芜没潇岸千株菊。使我昼立烦儿孙，令我夜坐费灯烛。忆子初尉永嘉去，红颜白面花映肉。军符侯印取岂迟，紫燕騄耳行甚速。圣朝尚飞战斗尘，济世宜引英俊人。黎元愁痛会苏息，夷狄跋扈徒逡巡。授钺筑坛闻意旨，颓纲漏网期弥纶。郭钦上书见大计，刘毅答诏惊群臣。他日更仆语不浅，明公论兵气益振。倾壶箫管黑白发，舞剑霜雪吹青春。宴筵曾语苏季子，后来杰出云孙比。茅斋定王城郭门，药物楚老渔商市。市北肩舆每联袂，郭南抱瓮亦隐几。无数将军西第成，早作丞相东山起。鸟雀苦肥秋粟菽，蛟龙欲蛰寒沙水。天下鼓角何时休，阵前部曲终日死。附书与裴因示苏，此生已愧须人扶。致君尧舜付公等，早据要路思捐躯。
苏大侍御访江浦，赋八韵记异:庞公不浪出，苏氏今有之。再闻诵新作，突过黄初诗。乾坤几反覆，扬马宜同时。今晨清镜中，胜食斋房芝。余发喜却变，白间生黑丝。昨夜舟火灭，湘娥帘外悲。百灵未敢散，风破寒江迟。
题衡山县文宣王庙新学堂，呈陆宰:旄头彗紫微，无复俎豆事。金甲相排荡，青衿一憔悴。呜呼已十年，儒服弊于地。征夫不遑息，学者沦素志。我行洞庭野，欻得文翁肆。侁侁胄子行，若舞风雩至。周室宜中兴，孔门未应弃。是以资雅才，涣然立新意。衡山虽小邑，首唱恢大义。因见县尹心，根源旧宫閟。讲堂非曩构，大屋加涂墍。下可容百人，墙隅亦深邃。何必三千徒，始压戎马气。林木在庭户，密干叠苍翠。有井朱夏时，辘轳冻阶戺。耳闻读书声，杀伐灾仿佛。故国延归望，衰颜减愁思。南纪改波澜，西河共风味。采诗倦跋涉，载笔尚可记。高歌激宇宙，凡百慎失坠。
入衡州:兵革自久远，兴衰看帝王。汉仪甚照耀，胡马何猖狂。老将一失律，清边生战场。君臣忍瑕垢，河岳空金汤。重镇如割据，轻权绝纪纲。军州体不一，宽猛性所将。嗟彼苦节士，素于圆凿方。寡妻从为郡，兀者安堵墙。凋弊惜邦本，哀矜存事常。旌麾非其任，府库实过防。恕己独在此，多忧增内伤。偏裨限酒肉，卒伍单衣裳。元恶迷是似，聚谋泄康庄。竟流帐下血，大降湖南殃。烈火发中夜，高烟焦上苍。至今分粟帛，杀气吹沅湘。福善理颠倒，明征天莽茫。销魂避飞镝，累足穿豺狼。隐忍枳棘刺，迁延胝趼疮。远归儿侍侧，犹乳女在旁。久客幸脱免，暮年惭激昂。萧条向水陆，汩没随鱼商。报主身已老，入朝病见妨。悠悠委薄俗，郁郁回刚肠。参错走洲渚，舂容转林篁。片帆左郴岸，通郭前衡阳。华表云鸟埤，名园花草香。旗亭壮邑屋，烽橹蟠城隍。中有古刺史，盛才冠岩廊。扶颠待柱石，独坐飞风霜。昨者间琼树，高谈随羽觞。无论再缱绻，已是安苍黄。剧孟七国畏，马卿四赋良。门阑苏生在，勇锐白起强。问罪富形势，凯歌悬否臧。氛埃期必扫，蚊蚋焉能当。橘井旧地宅，仙山引舟航。此行厌暑雨，厥土闻清凉。诸舅剖符近，开缄书札光。频繁命屡及，磊落字百行。江总外家养，谢安乘兴长。下流匪珠玉，择木羞鸾皇。我师嵇叔夜，世贤张子房。柴荆寄乐土，鹏路观翱翔。
舟中苦热遣怀，奉呈阳中丞通简台省诸公:愧为湖外客，看此戎马乱。中夜混黎氓，脱身亦奔窜。平生方寸心，反掌帐下难。呜呼杀贤良，不叱白刃散。吾非丈夫特，没齿埋冰炭。耻以风病辞，胡然泊湘岸。入舟虽苦热，垢腻可溉灌。痛彼道边人，形骸改昏旦。中丞连帅职，封内权得按。身当问罪先，县实诸侯半。士卒既辑睦，启行促精悍。似闻上游兵，稍逼长沙馆。怜好彼克修，天机自明断。南图卷云水，北拱戴霄汉。美名光史臣，长策何壮观。驱驰数公子，咸愿同伐叛。声节哀有馀，夫何激衰懦。偏裨表三上，卤莽同一贯。始谋谁其间，回首增愤惋。宗英李端公，守职甚昭焕。变通迫胁地，谋画焉得算。王室不肯微，凶徒略无惮。此流须卒斩，神器资强干。扣寂豁烦襟，皇天照嗟叹。
聂耒阳以仆阻水书致酒肉疗饥荒江诗得代怀…泊于方田:耒阳驰尺素，见访荒江眇。义士烈女家，风流吾贤绍。昨见狄相孙，许公人伦表。前期翰林后，屈迹县邑小。知我碍湍涛，半旬获浩溔。麾下杀元戎，湖边有飞旐。孤舟增郁郁，僻路殊悄悄。侧惊猿猱捷，仰羡鹳鹤矫。礼过宰肥羊，愁当置清醥。人非西喻蜀，兴在北坑赵。方行郴岸静，未话长沙扰。崔师乞已至，澧卒用矜少。问罪消息真，开颜憩亭沼。
赠特进汝阳王二十韵:特进群公表，天人夙德升。霜蹄千里骏，风翮九霄鹏。服礼求毫发，惟忠忘寝兴。圣情常有眷，朝退若无凭。仙醴来浮蚁，奇毛或赐鹰。清关尘不杂，中使日相乘。晚节嬉游简，平居孝义称。自多亲棣萼，谁敢问山陵。学业醇儒富，辞华哲匠能。笔飞鸾耸立，章罢凤鶱腾。精理通谈笑，忘形向友朋。寸长堪缱绻，一诺岂骄矜。已忝归曹植，何知对李膺。招要恩屡至，崇重力难胜。披雾初欢夕，高秋爽气澄。尊罍临极浦，凫雁宿张灯。花月穷游宴，炎天避郁蒸。研寒金井水，檐动玉壶冰。瓢饮唯三径，岩栖在百层。且持蠡测海，况挹酒如渑。鸿宝宁全秘，丹梯庶可凌。淮王门有客，终不愧孙登。
李监宅:尚觉王孙贵，豪家意颇浓。屏开金孔雀，褥隐绣芙蓉。且食双鱼美，谁看异味重。门阑多喜色，女婿近乘龙。
题张氏隐居二首:春山无伴独相求，伐木丁丁山更幽。涧道馀寒历冰雪，石门斜日到林丘。不贪夜识金银气，远害朝看麋鹿游。乘兴杳然迷出处，对君疑是泛虚舟。之子时相见，邀人晚兴留。霁潭鳣发发，春草鹿呦呦。杜酒偏劳劝，张梨不外求。前村山路险，归醉每无愁。
奉寄河南韦尹丈人:有客传河尹，逢人问孔融。青囊仍隐逸，章甫尚西东。鼎食分门户，词场继国风。尊荣瞻地绝，疏放忆途穷。浊酒寻陶令，丹砂访葛洪。江湖漂短褐，霜雪满飞蓬。牢落乾坤大，周流道术空。谬惭知蓟子，真怯笑扬雄。盘错神明惧，讴歌德义丰。尸乡馀土室，难说祝鸡翁。
刘九法曹、郑瑕丘石门宴集:秋水清无底，萧然静客心。掾曹乘逸兴，鞍马去相寻。能吏逢联璧，华筵直一金。晚来横吹好，泓下亦龙吟。
暂如临邑，至gh山湖亭奉怀李员外率尔成兴:野亭逼湖水，歇马高林间。鼍吼风奔浪，鱼跳日映山。暂游阻词伯，却望怀青关。霭霭生云雾，唯应促驾还。
送裴二虬作尉永嘉:孤屿亭何处，天涯水气中。故人官就此，绝境兴谁同。隐吏逢梅福，游山忆谢公。扁舟吾已就，把钓待秋风。
送韦书记赴安西:夫子欻通贵，云泥相望悬。白头无藉在，朱绂有哀怜。书记赴三捷，公车留二年。欲浮江海去，此别意苍然。
重过何氏五首:问讯东桥竹，将军有报书。倒衣还命驾，高枕乃吾庐。花妥莺捎蝶，溪喧獭趁鱼。重来休沐地，真作野人居。山雨尊仍在，沙沈榻未移。犬迎曾宿客，鸦护落巢儿。云薄翠微寺，天清黄子陂。向来幽兴极，步屣过东篱。落日平台上，春风啜茗时。石阑斜点笔，桐叶坐题诗。翡翠鸣衣桁，蜻蜓立钓丝。自今幽兴熟，来往亦无期。颇怪朝参懒，应耽野趣长。雨抛金锁甲，苔卧绿沈枪。手自移蒲柳，家才足稻粱。看君用幽意，白日到羲皇。到此应常宿，相留可判年。蹉跎暮容色，怅望好林泉。何路沾微禄，归山买薄田。斯游恐不遂，把酒意茫然。
冬日有怀李白:寂寞书斋里，终朝独尔思。更寻嘉树传，不忘角弓诗。短褐风霜入，还丹日月迟。未因乘兴去，空有鹿门期。
九日曲江:缀席茱萸好，浮舟菡萏衰。季秋时欲半，九日意兼悲。江水清源曲，荆门此路疑。晚来高兴尽，摇荡菊花期。
承沈八丈东美除膳部员外，阻雨未遂驰贺，奉寄此诗:今日西京掾，多除内省郎。通家惟沈氏，谒帝似冯唐。诗律群公问，儒门旧史长。清秋便寓直，列宿顿辉光。未暇申宴慰，含情空激扬。司存何所比，膳部默凄伤。贫贱人事略，经过霖潦妨。礼同诸父长，恩岂布衣忘。天路牵骐骥，云台引栋梁。徒怀贡公喜，飒飒鬓毛苍。
九日蓝田崔氏庄:老去悲秋强自宽，兴来今日尽君欢。羞将短发还吹帽，笑倩旁人为正冠。蓝水远从千涧落，玉山高并两峰寒。明年此会知谁健，醉把茱萸子细看。
遣兴:骥子好男儿，前年学语时。问知人客姓，诵得老夫诗。世乱怜渠小，家贫仰母慈。鹿门携不遂，雁足系难期。天地军麾满，山河战角悲。傥归免相失，见日敢辞迟。
得家书:去凭游客寄，来为附家书。今日知消息，他乡且旧居。熊儿幸无恙，骥子最怜渠。临老羁孤极，伤时会合疏。二毛趋帐殿，一命侍鸾舆。北阙妖氛满，西郊白露初。凉风新过雁，秋雨欲生鱼。农事空山里，眷言终荷锄。
独酌成诗:灯花何太喜，酒绿正相亲。醉里从为客，诗成觉有神。兵戈犹在眼，儒术岂谋身。共被微官缚，低头愧野人。
喜闻官军已临贼境二十韵:胡虏潜京县，官军拥贼壕。鼎鱼犹假息，穴蚁欲何逃。帐殿罗玄冕，辕门照白袍。秦山当警跸，汉苑入旌旄。路失羊肠险，云横雉尾高。五原空壁垒，八水散风涛。今日看天意，游魂贷尔曹。乞降那更得，尚诈莫徒劳。元帅归龙种，司空握豹韬。前军苏武节，左将吕虔刀。兵气回飞鸟，威声没巨鳌。戈鋋开雪色，弓矢尚秋毫。天步艰方尽，时和运更遭。谁云遗毒螫，已是沃腥臊。睿想丹墀近，神行羽卫牢。花门腾绝漠，拓羯渡临洮。此辈感恩至，羸俘何足操。锋先衣染血，骑突剑吹毛。喜觉都城动，悲怜子女号。家家卖钗钏，只待献春醪。
收京三首:仙仗离丹极，妖星照玉除。须为下殿走，不可好楼居。暂屈汾阳驾，聊飞燕将书。依然七庙略，更与万方初。生意甘衰白，天涯正寂寥。忽闻哀痛诏，又下圣明朝。羽翼怀商老，文思忆帝尧。叨逢罪己日，沾洒望青霄。汗马收宫阙，春城铲贼壕。赏应歌杕杜，归及荐樱桃。杂虏横戈数，功臣甲第高。万方频送喜，无乃圣躬劳。
腊日:腊日常年暖尚遥，今年腊日冻全消。侵陵雪色还萱草，漏泄春光有柳条。纵酒欲谋良夜醉，还家初散紫宸朝。口脂面药随恩泽，翠管银罂下九霄。
紫宸殿退朝口号:户外昭容紫袖垂，双瞻御座引朝仪。香飘合殿春风转，花覆千官淑景移。昼漏希闻高阁报，天颜有喜近臣知。宫中每出归东省，会送夔龙集凤池。
题省中院壁:掖垣竹埤梧十寻，洞门对霤常阴阴。落花游丝白日静，鸣鸠乳燕青春深。腐儒衰晚谬通籍，退食迟回违寸心。衮职曾无一字补，许身愧比双南金。
郑驸马池台喜遇郑广文同饮:不谓生戎马，何知共酒杯。然脐郿坞败，握节汉臣回。白发千茎雪，丹心一寸灰。别离经死地，披写忽登台。重对秦箫发，俱过阮宅来。留连春夜舞，泪落强裴回。
送郑十八虔贬台州司户伤其临老陷贼之故阙…别情见于诗:郑公樗散鬓成丝，酒后常称老画师。万里伤心严谴日，百年垂死中兴时。苍惶已就长途往，邂逅无端出饯迟。便与先生应永诀，九重泉路尽交期。
送许八拾遗归江宁觐省甫昔时尝客游此县…图样志诸篇末:诏许辞中禁，慈颜赴北堂。圣朝新孝理，祖席倍辉光。内帛擎偏重，宫衣著更香。淮阴清夜驿，京口渡江航。春隔鸡人昼，秋期燕子凉。赐书夸父老，寿酒乐城隍。看画曾饥渴，追踪恨淼茫。虎头金粟影，神妙独难忘。
至日遣兴，奉寄北省旧阁老两院故人二首:去岁兹辰捧御床，五更三点入鹓行。欲知趋走伤心地，正想氛氲满眼香。无路从容陪语笑，有时颠倒著衣裳。何人错忆穷愁日，愁日愁随一线长。忆昨逍遥供奉班，去年今日侍龙颜。麒麟不动炉烟上，孔雀徐开扇影还。玉几由来天北极，朱衣只在殿中间。孤城此日堪肠断，愁对寒云雪满山。
得弟消息二首:近有平阴信，遥怜舍弟存。侧身千里道，寄食一家村。烽举新酣战，啼垂旧血痕。不知临老日，招得几人魂。汝懦归无计，吾衰往未期。浪传乌鹊喜，深负鶺鴒诗。生理何颜面，忧端且岁时。两京三十口，虽在命如丝。
秦州杂诗二十首:满目悲生事，因人作远游。迟回度陇怯，浩荡及关愁。水落鱼龙夜，山空鸟鼠秋。西征问烽火，心折此淹留。秦州山北寺，胜迹隗嚣宫。苔藓山门古，丹青野殿空。月明垂叶露，云逐渡溪风。清渭无情极，愁时独向东。州图领同谷，驿道出流沙。降虏兼千帐，居人有万家。马骄珠汗落，胡舞白蹄斜。年少临洮子，西来亦自夸。鼓角缘边郡，川原欲夜时。秋听殷地发，风散入云悲。抱叶寒蝉静，归来独鸟迟。万方声一概，吾道竟何之。南使宜天马，由来万匹强。浮云连阵没，秋草遍山长。闻说真龙种，仍残老骕骦。哀鸣思战斗，迥立向苍苍。城上胡笳奏，山边汉节归。防河赴沧海，奉诏发金微。士苦形骸黑，旌疏鸟兽稀。那闻往来戍，恨解邺城围。莽莽万重山，孤城山谷间。无风云出塞，不夜月临关。属国归何晚，楼兰斩未还。烟尘独长望，衰飒正摧颜。闻道寻源使，从天此路回。牵牛去几许，宛马至今来。一望幽燕隔，何时郡国开。东征健儿尽，羌笛暮吹哀。今日明人眼，临池好驿亭。丛篁低地碧，高柳半天青。稠叠多幽事，喧呼阅使星。老夫如有此，不异在郊坰。云气接昆仑，涔涔塞雨繁。羌童看渭水，使客向河源。烟火军中幕，牛羊岭上村。所居秋草净，正闭小蓬门。萧萧古塞冷，漠漠秋云低。黄鹄翅垂雨，苍鹰饥啄泥。蓟门谁自北，汉将独征西。不意书生耳，临衰厌鼓鼙。山头南郭寺，水号北流泉。老树空庭得，清渠一邑传。秋花危石底，晚景卧钟边。俯仰悲身世，溪风为飒然。传道东柯谷，深藏数十家。对门藤盖瓦，映竹水穿沙。瘦地翻宜粟，阳坡可种瓜。船人近相报，但恐失桃花。万古仇池穴，潜通小有天。神鱼人不见，福地语真传。近接西南境，长怀十九泉。何时一茅屋，送老白云边。未暇泛沧海，悠悠兵马间。塞门风落木，客舍雨连山。阮籍行多兴，庞公隐不还。东柯遂疏懒，休镊鬓毛斑。东柯好崖谷，不与众峰群。落日邀双鸟，晴天养片云。野人矜险绝，水竹会平分。采药吾将老，儿童未遣闻。边秋阴易久，不复辨晨光。檐雨乱淋幔，山云低度墙。鸬鹚窥浅井，蚯蚓上深堂。车马何萧索，门前百草长。地僻秋将尽，山高客未归。塞云多断续，边日少光辉。警急烽常报，传闻檄屡飞。西戎外甥国，何得迕天威。凤林戈未息，鱼海路常难。候火云烽峻，悬军幕井干。风连西极动，月过北庭寒。故老思飞将，何时议筑坛。唐尧真自圣，野老复何知。晒药能无妇，应门幸有儿。藏书闻禹穴，读记忆仇池。为报鸳行旧，鹪鹩在一枝。
天末怀李白:凉风起天末，君子意如何。鸿雁几时到，江湖秋水多。文章憎命达，魑魅喜人过。应共冤魂语，投诗赠汨罗。
独立:空外一鸷鸟，河间双白鸥。飘飖搏击便，容易往来游。草露亦多湿，蛛丝仍未收。天机近人事，独立万端忧。
观安西兵过赴关中待命二首:四镇富精锐，摧锋皆绝伦。还闻献士卒，足以静风尘。老马夜知道，苍鹰饥著人。临危经久战，用急始如神。奇兵不在众，万马救中原。谈笑无河北，心肝奉至尊。孤云随杀气，飞鸟避辕门。竟日留欢乐，城池未觉喧。
寄彭州高三十五使君適、虢州岑二十七长史参三十韵:故人何寂寞，今我独凄凉。老去才难尽，秋来兴甚长。物情尤可见，辞客未能忘。海内知名士，云端各异方。高岑殊缓步，沈鲍得同行。意惬关飞动，篇终接混茫。举天悲富骆，近代惜卢王。似尔官仍贵，前贤命可伤。诸侯非弃掷，半刺已翱翔。诗好几时见，书成无信将。男儿行处是，客子斗身强。羁旅推贤圣，沈绵抵咎殃。三年犹疟疾，一鬼不销亡。隔日搜脂髓，增寒抱雪霜。徒然潜隙地，有靦屡鲜妆。何太龙钟极，于今出处妨。无钱居帝里，尽室在边疆。刘表虽遗恨，庞公至死藏。心微傍鱼鸟，肉瘦怯豺狼。陇草萧萧白，洮云片片黄。彭门剑阁外，虢略鼎湖旁。荆玉簪头冷，巴笺染翰光。乌麻蒸续晒，丹橘露应尝。岂异神仙宅，俱兼山水乡。竹斋烧药灶，花屿读书床。更得清新否，遥知对属忙。旧官宁改汉，淳俗本归唐。济世宜公等，安贫亦士常。蚩尤终戮辱，胡羯漫猖狂。会待袄氛静，论文暂裹粮。
寄岳州贾司马六丈、巴州严八使君两阁老五十韵:衡岳啼猿里，巴州鸟道边。故人俱不利，谪宦两悠然。开辟乾坤正，荣枯雨露偏。长沙才子远，钓濑客星悬。忆昨趋行殿，殷忧捧御筵。讨胡愁李广，奉使待张骞。无复云台仗，虚修水战船。苍茫城七十，流落剑三千。画角吹秦晋，旄头俯涧瀍。小儒轻董卓，有识笑苻坚。浪作禽填海，那将血射天。万方思助顺，一鼓气无前。阴散陈仓北，晴熏太白巅。乱麻尸积卫，破竹势临燕。法驾还双阙，王师下八川。此时沾奉引，佳气拂周旋。貔虎开金甲，麒麟受玉鞭。侍臣谙入仗，厩马解登仙。花动朱楼雪，城凝碧树烟。衣冠心惨怆，故老泪潺湲。哭庙悲风急，朝正霁景鲜。月分梁汉米，春得水衡钱。内蕊繁于缬，宫莎软胜绵。恩荣同拜手，出入最随肩。晚著华堂醉，寒重绣被眠。辔齐兼秉烛，书枉满怀笺。每觉升元辅，深期列大贤。秉钧方咫尺，铩翮再联翩。禁掖朋从改，微班性命全。青蒲甘受戮，白发竟谁怜。弟子贫原宪，诸生老伏虔。师资谦未达，乡党敬何先。旧好肠堪断，新愁眼欲穿。翠干危栈竹，红腻小湖莲。贾笔论孤愤，严诗赋几篇。定知深意苦，莫使众人传。贝锦无停织，朱丝有断弦。浦鸥防碎首，霜鹘不空拳。地僻昏炎瘴，山稠隘石泉。且将棋度日，应用酒为年。典郡终微眇，治中实弃捐。安排求傲吏，比兴展归田。去去才难得，苍苍理又玄。古人称逝矣，吾道卜终焉。陇外翻投迹，渔阳复控弦。笑为妻子累，甘与岁时迁。亲故行稀少，兵戈动接联。他乡饶梦寐，失侣自屯邅。多病加淹泊，长吟阻静便。如公尽雄俊，志在必腾鶱。
寄张十二山人彪三十韵:独卧嵩阳客，三违颍水春。艰难随老母，惨澹向时人。谢氏寻山屐，陶公漉酒巾。群凶弥宇宙，此物在风尘。历下辞姜被，关西得孟邻。早通交契密，晚接道流新。静者心多妙，先生艺绝伦。草书何太苦，诗兴不无神。曹植休前辈，张芝更后身。数篇吟可老，一字买堪贫。将恐曾防寇，深潜托所亲。宁闻倚门夕，尽力洁飧晨。疏懒为名误，驱驰丧我真。索居犹寂寞，相遇益悲辛。流转依边徼，逢迎念席珍。时来故旧少，乱后别离频。世祖修高庙，文公赏从臣。商山犹入楚，源水不离秦。存想青龙秘，骑行白鹿驯。耕岩非谷口，结草即河滨。肘后符应验，囊中药未陈。旅怀殊不惬，良觌渺无因。自古皆悲恨，浮生有屈伸。此邦今尚武，何处且依仁。鼓角凌天籁，关山信月轮。官场罗镇碛，贼火近洮岷。萧索论兵地，苍茫斗将辰。大军多处所，馀孽尚纷纶。高兴知笼鸟，斯文起获麟。穷秋正摇落，回首望松筠。
卜居:浣花流水水西头，主人为卜林塘幽。已知出郭少尘事，更有澄江销客愁。无数蜻蜓齐上下，一双鸂鶒对沉浮。东行万里堪乘兴，须向山阴上小舟。
梅雨:南京西浦道，四月熟黄梅。湛湛长江去，冥冥细雨来。茅茨疏易湿，云雾密难开。竟日蛟龙喜，盘涡与岸回。
狂夫:万里桥西一草堂，百花潭水即沧浪。风含翠筱娟娟静，雨裛红蕖冉冉香。厚禄故人书断绝，恒饥稚子色凄凉。欲填沟壑唯疏放，自笑狂夫老更狂。
进艇:南京久客耕南亩，北望伤神坐北窗。昼引老妻乘小艇，晴看稚子浴清江。俱飞蛱蝶元相逐，并蒂芙蓉本自双。茗饮蔗浆携所有，瓷罂无谢玉为缸。
遣兴:干戈犹未定，弟妹各何之。拭泪沾襟血，梳头满面丝。地卑荒野大，天远暮江迟。衰疾那能久，应无见汝时。
南邻:锦里先生乌角巾，园收芋粟不全贫。惯看宾客儿童喜，得食阶除鸟雀驯。秋水才深四五尺，野航恰受两三人。白沙翠竹江村暮，相对柴门月色新。
逢唐兴刘主簿弟:分手开元末，连年绝尺书。江山且相见，戎马未安居。剑外官人冷，关中驿骑疏。轻舟下吴会，主簿意何如。
和裴迪登新津寺寄王侍郎:何限倚山木，吟诗秋叶黄。蝉声集古寺，鸟影度寒塘。风物悲游子，登临忆侍郎。老夫贪佛日，随意宿僧房。
和裴迪登蜀州东亭送客逢早梅相忆见寄:东阁官梅动诗兴，还如何逊在扬州。此时对雪遥相忆，送客逢春可自由。幸不折来伤岁暮，若为看去乱乡愁。江边一树垂垂发，朝夕催人自白头。
散愁二首:久客宜旋旆，兴王未息戈。蜀星阴见少，江雨夜闻多。百万传深入，寰区望匪它。司徒下燕赵，收取旧山河。闻道并州镇，尚书训士齐。几时通蓟北，当日报关西。恋阙丹心破，沾衣皓首啼。老魂招不得，归路恐长迷。
遣意二首:啭枝黄鸟近，泛渚白鸥轻。一径野花落，孤村春水生。衰年催酿黍，细雨更移橙。渐喜交游绝，幽居不用名。檐影微微落，津流脉脉斜。野船明细火，宿雁聚圆沙。云掩初弦月，香传小树花。邻人有美酒，稚子夜能赊。
春夜喜雨:好雨知时节，当春乃发生。随风潜入夜，润物细无声。野径云俱黑，江船火独明。晓看红湿处，花重锦官城。
春水生二绝:二月六夜春水生，门前小滩浑欲平。鸬鹚鸂鶒莫漫喜，吾与汝曹俱眼明。一夜水高二尺强，数日不可更禁当。南市津头有船卖，无钱即买系篱旁。
可惜:花飞有底急，老去愿春迟。可惜欢娱地，都非少壮时。宽心应是酒，遣兴莫过诗。此意陶潜解，吾生后汝期。
落日:落日在帘钩，溪边春事幽。芳菲缘岸圃，樵爨倚滩舟。啅雀争枝坠，飞虫满院游。浊醪谁造汝，一酌散千忧。
游修觉寺:野寺江天豁，山扉花竹幽。诗应有神助，吾得及春游。径石相萦带，川云自去留。禅枝宿众鸟，漂转暮归愁。
后游:寺忆新游处，桥怜再渡时。江山如有待，花柳更无私。野润烟光薄，沙暄日色迟。客愁全为减，舍此复何之。
晚晴:村晚惊风度，庭幽过雨沾。夕阳薰细草，江色映疏帘。书乱谁能帙，怀干可自添。时闻有馀论，未怪老夫潜。
江上值水如海势，聊短述:为人性僻耽佳句，语不惊人死不休。老去诗篇浑漫兴，春来花鸟莫深愁。新添水槛供垂钓，故著浮槎替入舟。焉得思如陶谢手，令渠述作与同游。
赴青城县出成都，寄陶、王二少尹:老耻妻孥笑，贫嗟出入劳。客情投异县，诗态忆吾曹。东郭沧江合，西山白雪高。文章差底病，回首兴滔滔。
奉简高三十五使君:当代论才子，如公复几人。骅骝开道路，鹰隼出风尘。行色秋将晚，交情老更亲。天涯喜相见，披豁对吾真。
徐九少尹见过:晚景孤村僻，行军数骑来。交新徒有喜，礼厚愧无才。赏静怜云竹，忘归步月台。何当看花蕊，欲发照江梅。
陪李七司马皂江上观造竹桥即日成往来之…简李公二首:伐竹为桥结构同，褰裳不涉往来通。天寒白鹤归华表，日落青龙见水中。顾我老非题柱客，知君才是济川功。合欢却笑千年事，驱石何时到海东。把烛成桥夜，回舟坐客时。天高云去尽，江迥月来迟。衰谢多扶病，招邀屡有期。异方乘此兴，乐罢不无悲。
少年行二首:莫笑田家老瓦盆，自从盛酒长儿孙。倾银注瓦惊人眼，共醉终同卧竹根。巢燕养雏浑去尽，江花结子已无多。黄衫年少来宜数，不见堂前东逝波。
即事:百宝装腰带，真珠络臂鞲。笑时花近眼，舞罢锦缠头。
奉和严中丞西城晚眺十韵:汲黯匡君切，廉颇出将频。直词才不世，雄略动如神。政简移风速，诗清立意新。层城临暇景，绝域望馀春。旗尾蛟龙会，楼头燕雀驯。地平江动蜀，天阔树浮秦。帝念深分阃，军须远算缗。花罗封蛱蝶，瑞锦送麒麟。辞第输高义，观图忆古人。征南多兴绪，事业闇相亲。
绝句漫兴九首:眼见客愁愁不醒，无赖春色到江亭。即遣花开深造次，便觉莺语太丁宁。手种桃李非无主，野老墙低还似家。恰似春风相欺得，夜来吹折数枝花。熟知茅斋绝低小，江上燕子故来频。衔泥点污琴书内，更接飞虫打著人。二月已破三月来，渐老逢春能几回。莫思身外无穷事，且尽生前有限杯。肠断春江欲尽头，杖藜徐步立芳洲。颠狂柳絮随风去，轻薄桃花逐水流。懒慢无堪不出村，呼儿日在掩柴门。苍苔浊酒林中静，碧水春风野外昏。糁径杨花铺白毡，点溪荷叶叠青钱。笋根稚子无人见，沙上凫雏傍母眠。舍西柔桑叶可拈，江畔细麦复纤纤。人生几何春已夏，不放香醪如蜜甜。隔户杨柳弱袅袅，恰似十五女儿腰。谁谓朝来不作意，狂风挽断最长条。
三绝句:楸树馨香倚钓矶，斩新花蕊未应飞。不如醉里风吹尽，可忍醒时雨打稀。门外鸬鹚去不来，沙头忽见眼相猜。自今已后知人意，一日须来一百回。无数春笋满林生，柴门密掩断人行。会须上番看成竹，客至从嗔不出迎。
远游:贱子何人记，迷芳著处家。竹风连野色，江沫拥春沙。种药扶衰病，吟诗解叹嗟。似闻胡骑走，失喜问京华。
水槛遣心二首:去郭轩楹敞，无村眺望赊。澄江平少岸，幽树晚多花。细雨鱼儿出，微风燕子斜。城中十万户，此地两三家。蜀天常夜雨，江槛已朝晴。叶润林塘密，衣干枕席清。不堪祗老病，何得尚浮名。浅把涓涓酒，深凭送此生。
屏迹三首:用拙存吾道，幽居近物情。桑麻深雨露，燕雀半生成。村鼓时时急，渔舟个个轻。杖藜从白首，心迹喜双清。晚起家何事，无营地转幽。竹光团野色，舍影漾江流。失学从儿懒，长贫任妇愁。百年浑得醉，一月不梳头。衰颜甘屏迹，幽事供高卧。鸟下竹根行，龟开萍叶过。年荒酒价乏，日并园蔬课。犹酌甘泉歌，歌长击樽破。
中丞严公雨中垂寄见忆一绝，奉答二绝:雨映行宫辱赠诗，元戎肯赴野人期。江边老病虽无力，强拟晴天理钓丝。何日雨晴云出溪，白沙青石先无泥。只须伐竹开荒径，倚杖穿花听马嘶。
闻官军收河南河北:剑外忽传收蓟北，初闻涕泪满衣裳。却看妻子愁何在，漫卷诗书喜欲狂。白日放歌须纵酒，青春作伴好还乡。即从巴峡穿巫峡，便下襄阳向洛阳。
春日梓州登楼二首:行路难如此，登楼望欲迷。身无却少壮，迹有但羁栖。江水流城郭，春风入鼓鼙。双双新燕子，依旧已衔泥。天畔登楼眼，随春入故园。战场今始定，移柳更能存。厌蜀交游冷，思吴胜事繁。应须理舟楫，长啸下荆门。
望兜率寺:树密当山径，江深隔寺门。霏霏云气重，闪闪浪花翻。不复知天大，空馀见佛尊。时应清盥罢，随喜给孤园。
戏题寄上汉中王三首:西汉亲王子，成都老客星。百年双白鬓，一别五秋萤。忍断杯中物，祗看座右铭。不能随皂盖，自醉逐浮萍。策杖时能出，王门异昔游。已知嗟不起，未许醉相留。蜀酒浓无敌，江鱼美可求。终思一酩酊，净扫雁池头。群盗无归路，衰颜会远方。尚怜诗警策，犹记酒颠狂。鲁卫弥尊重，徐陈略丧亡。空馀枚叟在，应念早升堂。
薄游:淅淅风生砌，团团日隐墙。遥空秋雁灭，半岭暮云长。病叶多先坠，寒花只暂香。巴城添泪眼，今夜复清光。
放船:送客苍溪县，山寒雨不开。直愁骑马滑，故作泛舟回。青惜峰峦过，黄知橘柚来。江流大自在，坐稳兴悠哉。
奉待严大夫:殊方又喜故人来，重镇还须济世才。常怪偏裨终日待，不知旌节隔年回。欲辞巴徼啼莺合，远下荆门去鹢催。身老时危思会面，一生襟抱向谁开。
游子:巴蜀愁谁语，吴门兴杳然。九江春草外，三峡暮帆前。厌就成都卜，休为吏部眠。蓬莱如可到，衰白问群仙。
滕王亭子:君王台榭枕巴山，万丈丹梯尚可攀。春日莺啼修竹里，仙家犬吠白云间。清江锦石伤心丽，嫩蕊浓花满目班。人到于今歌出牧，来游此地不知还。
玉台观:浩劫因王造，平台访古游。彩云萧史驻，文字鲁恭留。宫阙通群帝，乾坤到十洲。人传有笙鹤，时过此山头。
喜雨:南国旱无雨，今朝江出云。入空才漠漠，洒迥已纷纷。巢燕高飞尽，林花润色分。晚来声不绝，应得夜深闻。
将赴成都草堂途中有作，先寄严郑公五首:得归茅屋赴成都，直为文翁再剖符。但使闾阎还揖让，敢论松竹久荒芜。鱼知丙穴由来美，酒忆郫筒不用酤。五马旧曾谙小径，几回书札待潜夫。处处青江带白蘋，故园犹得见残春。雪山斥候无兵马，锦里逢迎有主人。休怪儿童延俗客，不教鹅鸭恼比邻。习池未觉风流尽，况复荆州赏更新。竹寒沙碧浣花溪，菱刺藤梢咫尺迷。过客径须愁出入，居人不自解东西。书签药裹封蛛网，野店山桥送马蹄。岂藉荒庭春草色，先判一饮醉如泥。常苦沙崩损药栏，也从江槛落风湍。新松恨不高千尺，恶竹应须斩万竿。生理只凭黄阁老，衰颜欲付紫金丹。三年奔走空皮骨，信有人间行路难。锦官城西生事微，乌皮几在还思归。昔去为忧乱兵入，今来已恐邻人非。侧身天地更怀古，回首风尘甘息机。共说总戎云鸟阵，不妨游子芰荷衣。
自阆州领妻子却赴蜀山行三首:汩汩避群盗，悠悠经十年。不成向南国，复作游西川。物役水虚照，魂伤山寂然。我生无倚著，尽室畏途边。长林偃风色，回复意犹迷。衫裛翠微润，马衔青草嘶。栈悬斜避石，桥断却寻溪。何日干戈尽，飘飘愧老妻。行色递隐见，人烟时有无。仆夫穿竹语，稚子入云呼。转石惊魑魅，抨弓落狖鼯。真供一笑乐，似欲慰穷途。
答杨梓州:闷到房公池水头，坐逢杨子镇东州。却向青溪不相见，回船应载阿戎游。
春归:苔径临江竹，茅檐覆地花。别来频甲子，倏忽又春华。倚杖看孤石，倾壶就浅沙。远鸥浮水静，轻燕受风斜。世路虽多梗，吾生亦有涯。此身醒复醉，乘兴即为家。
寄司马山人十二韵:关内昔分袂，天边今转蓬。驱驰不可说，谈笑偶然同。道术曾留意，先生早击蒙。家家迎蓟子，处处识壶公。长啸峨嵋北，潜行玉垒东。有时骑猛虎，虚室使仙童。发少何劳白，颜衰肯更红。望云悲轗轲，毕景羡冲融。丧乱形仍役，凄凉信不通。悬旌要路口，倚剑短亭中。永作殊方客，残生一老翁。相哀骨可换，亦遣驭清风。
过故斛斯校书庄二首:此老已云殁，邻人嗟亦休。竟无宣室召，徒有茂陵求。妻子寄他食，园林非昔游。空馀繐帷在，淅淅野风秋。燕入非旁舍，鸥归只故池。断桥无复板，卧柳自生枝。遂有山阳作，多惭鲍叔知。素交零落尽，白首泪双垂。
院中晚晴怀西郭茅舍:幕府秋风日夜清，澹云疏雨过高城。叶心朱实看时落，阶面青苔先自生。复有楼台衔暮景，不劳钟鼓报新晴。浣花溪里花饶笑，肯信吾兼吏隐名。
至后:冬至至后日初长，远在剑南思洛阳。青袍白马有何意，金谷铜驼非故乡。梅花欲开不自觉，棣萼一别永相望。愁极本凭诗遣兴，诗成吟咏转凄凉。
弊庐遣兴，奉寄严公:野水平桥路，春沙映竹村。风轻粉蝶喜，花暖蜜蜂喧。把酒宜深酌，题诗好细论。府中瞻暇日，江上忆词源。迹忝朝廷旧，情依节制尊。还思长者辙，恐避席为门。
春日江村五首:农务村村急，春流岸岸深。乾坤万里眼，时序百年心。茅屋还堪赋，桃源自可寻。艰难贱生理，飘泊到如今。迢递来三蜀，蹉跎有六年。客身逢故旧，发兴自林泉。过懒从衣结，频游任履穿。藩篱无限景，恣意买江天。种竹交加翠，栽桃烂熳红。经心石镜月，到面雪山风。赤管随王命，银章付老翁。岂知牙齿落，名玷荐贤中。扶病垂朱绂，归休步紫苔。郊扉存晚计，幕府愧群材。燕外晴丝卷，鸥边水叶开。邻家送鱼鳖，问我数能来。群盗哀王粲，中年召贾生。登楼初有作，前席竟为荣。宅入先贤传，才高处士名。异时怀二子，春日复含情。
绝句六首:日出篱东水，云生舍北泥。竹高鸣翡翠，沙僻舞鹍鸡。蔼蔼花蕊乱，飞飞蜂蝶多。幽栖身懒动，客至欲如何。凿井交棕叶，开渠断竹根。扁舟轻褭缆，小径曲通村。急雨捎溪足，斜晖转树腰。隔巢黄鸟并，翻藻白鱼跳。舍下笋穿壁，庭中藤刺檐。地晴丝冉冉，江白草纤纤。江动月移石，溪虚云傍花。鸟栖知故道，帆过宿谁家。
宴戎州杨使君东楼:胜绝惊身老，情忘发兴奇。座从歌妓密，乐任主人为。重碧拈春酒，轻红擘荔枝。楼高欲愁思，横笛未休吹。
宴忠州使君侄宅:出守吾家侄，殊方此日欢。自须游阮巷，不是怕湖滩。乐助长歌逸，杯饶旅思宽。昔曾如意舞，牵率强为看。
题忠州龙兴寺所居院壁:忠州三峡内，井邑聚云根。小市常争米，孤城早闭门。空看过客泪，莫觅主人恩。淹泊仍愁虎，深居赖独园。
承闻故房相公灵榇自阆州启殡归葬东都有作二首:远闻房太守，归葬陆浑山。一德兴王后，孤魂久客间。孔明多故事，安石竟崇班。他日嘉陵涕，仍沾楚水还。丹旐飞飞日，初传发阆州。风尘终不解，江汉忽同流。剑动新身匣，书归故国楼。尽哀知有处，为客恐长休。
西阁二首:巫山小摇落，碧色见松林。百鸟各相命，孤云无自心。层轩俯江壁，要路亦高深。朱绂犹纱帽，新诗近玉琴。功名不早立，衰病谢知音。哀世非王粲，终然学越吟。懒心似江水，日夜向沧洲。不道含香贱，其如镊白休。经过调碧柳，萧索倚朱楼。毕娶何时竟，消中得自由。豪华看古往，服食寄冥搜。诗尽人间兴，兼须入海求。
瀼西寒望:水色含群动，朝光切太虚。年侵频怅望，兴远一萧疏。猿挂时相学，鸥行炯自如。瞿唐春欲至，定卜瀼西居。
赤甲:卜居赤甲迁居新，两见巫山楚水春。炙背可以献天子，美芹由来知野人。荆州郑薛寄书近，蜀客郗岑非我邻。笑接郎中评事饮，病从深酌道吾真。
卜居:归羡辽东鹤，吟同楚执珪。未成游碧海，著处觅丹梯。云障宽江左，春耕破瀼西。桃红客若至，定似昔人迷。
秋野五首:秋野日疏芜，寒江动碧虚。系舟蛮井络，卜宅楚村墟。枣熟从人打，葵荒欲自锄。盘餐老夫食，分减及溪鱼。易识浮生理，难教一物违。水深鱼极乐，林茂鸟知归。吾老甘贫病，荣华有是非。秋风吹几杖，不厌此山薇。礼乐攻吾短，山林引兴长。掉头纱帽仄，曝背竹书光。风落收松子，天寒割蜜房。稀疏小红翠，驻屐近微香。远岸秋沙白，连山晚照红。潜鳞输骇浪，归翼会高风。砧响家家发，樵声个个同。飞霜任青女，赐被隔南宫。身许麒麟画，年衰鸳鹭群。大江秋易盛，空峡夜多闻。径隐千重石，帆留一片云。儿童解蛮语，不必作参军。
课小竖鉏斫舍北果林，枝蔓荒秽，净讫移床三首:病枕依茅栋，荒鉏净果林。背堂资僻远，在野兴清深。山雉防求敌，江猿应独吟。泄云高不去，隐几亦无心。众壑生寒早，长林卷雾齐。青虫悬就日，朱果落封泥。薄俗防人面，全身学马蹄。吟诗坐回首，随意葛巾低。篱弱门何向，沙虚岸只摧。日斜鱼更食，客散鸟还来。寒水光难定，秋山响易哀。天涯稍曛黑，倚杖更裴回。
季秋江村:乔木村墟古，疏篱野蔓悬。清琴将暇日，白首望霜天。登俎黄甘重，支床锦石圆。远游虽寂寞，难见此山川。
自瀼西荆扉且移居东屯茅屋四首:白盐危峤北，赤甲古城东。平地一川稳，高山四面同。烟霜凄野日，粳稻熟天风。人事伤蓬转，吾将守桂丛。东屯复瀼西，一种住青溪。来往皆茅屋，淹留为稻畦。市喧宜近利，林僻此无蹊。若访衰翁语，须令剩客迷。道北冯都使，高斋见一川。子能渠细石，吾亦沼清泉。枕带还相似，柴荆即有焉。斫畬应费日，解缆不知年。牢落西江外，参差北户间。久游巴子国，卧病楚人山。幽独移佳境，清深隔远关。寒空见鸳鹭，回首忆朝班。
茅堂检校收稻二首:香稻三秋末，平田百顷间。喜无多屋宇，幸不碍云山。御夹侵寒气，尝新破旅颜。红鲜终日有，玉粒未吾悭。稻米炊能白，秋葵煮复新。谁云滑易饱，老藉软俱匀。种幸房州熟，苗同伊阙春。无劳映渠碗，自有色如银。
白帝城楼:江度寒山阁，城高绝塞楼。翠屏宜晚对，白谷会深游。急急能鸣雁，轻轻不下鸥。彝陵春色起，渐拟放扁舟。
白帝城最高楼:城尖径昃旌旆愁，独立缥缈之飞楼。峡坼云霾龙虎卧，江清日抱鼋鼍游。扶桑西枝对断石，弱水东影随长流。杖藜叹世者谁子，泣血迸空回白头。
诸葛庙:久游巴子国，屡入武侯祠。竹日斜虚寝，溪风满薄帷。君臣当共济，贤圣亦同时。翊戴归先主，并吞更出师。虫蛇穿画壁，巫觋醉蛛丝。欻忆吟梁父，躬耕也未迟。
夔州歌十绝句:中巴之东巴东山，江水开辟流其间。白帝高为三峡镇，夔州险过百牢关。白帝夔州各异城，蜀江楚峡混殊名。英雄割据非天意，霸主并吞在物情。群雄竞起问前朝，王者无外见今朝。比讶渔阳结怨恨，元听舜日旧箫韶。赤甲白盐俱刺天，闾阎缭绕接山巅。枫林橘树丹青合，复道重楼锦绣悬。瀼东瀼西一万家，江北江南春冬花。背飞鹤子遗琼蕊，相趁凫雏入蒋牙。东屯稻畦一百顷，北有涧水通青苗。晴浴狎鸥分处处，雨随神女下朝朝。蜀麻吴盐自古通，万斛之舟行若风。长年三老长歌里，白昼摊钱高浪中。忆昔咸阳都市合，山水之图张卖时。巫峡曾经宝屏见，楚宫犹对碧峰疑。武侯祠堂不可忘，中有松柏参天长。干戈满地客愁破，云日如火炎天凉。阆风玄圃与蓬壶，中有高堂天下无。借问夔州压何处，峡门江腹拥城隅。
偶题:文章千古事，得失寸心知。作者皆殊列，名声岂浪垂。骚人嗟不见，汉道盛于斯。前辈飞腾入，馀波绮丽为。后贤兼旧列，历代各清规。法自儒家有，心从弱岁疲。永怀江左逸，多病邺中奇。騄骥皆良马，骐驎带好儿。车轮徒已斫，堂构惜仍亏。漫作潜夫论，虚传幼妇碑。缘情慰漂荡，抱疾屡迁移。经济惭长策，飞栖假一枝。尘沙傍蜂虿，江峡绕蛟螭。萧瑟唐虞远，联翩楚汉危。圣朝兼盗贼，异俗更喧卑。郁郁星辰剑，苍苍云雨池。两都开幕府，万宇插军麾。南海残铜柱，东风避月支。音书恨乌鹊，号怒怪熊罴。稼穑分诗兴，柴荆学土宜。故山迷白阁，秋水隐黄陂。不敢要佳句，愁来赋别离。
秋兴八首:玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。夔府孤城落日斜，每依南斗望京华。听猿实下三声泪，奉使虚随八月查。画省香炉违伏枕，山楼粉堞隐悲笳。请看石上藤萝月，已映洲前芦荻花。千家山郭静朝晖，一日江楼坐翠微。信宿渔人还泛泛，清秋燕子故飞飞。匡衡抗疏功名薄，刘向传经心事违。同学少年多不贱，五陵衣马自轻肥。闻道长安似弈棋，百年世事不胜悲。王侯第宅皆新主，文武衣冠异昔时。直北关山金鼓振，征西车马羽书迟。鱼龙寂寞秋江冷，故国平居有所思。蓬莱宫阙对南山，承露金茎霄汉间。西望瑶池降王母，东来紫气满函关。云移雉尾开宫扇，日绕龙鳞识圣颜。一卧沧江惊岁晚，几回青琐照朝班。瞿唐峡口曲江头，万里风烟接素秋。花萼夹城通御气，芙蓉小苑入边愁。朱帘绣柱围黄鹤，锦缆牙樯起白鸥。回首可怜歌舞地，秦中自古帝王州。昆明池水汉时功，武帝旌旗在眼中。织女机丝虚月夜，石鲸鳞甲动秋风。波漂菰米沈云黑，露冷莲房坠粉红。关塞极天唯鸟道，江湖满地一渔翁。昆吾御宿自逶迤，紫阁峰阴入渼陂。香稻啄馀鹦鹉粒，碧梧栖老凤凰枝。佳人拾翠春相问，仙侣同舟晚更移。彩笔昔游干气象，白头吟望苦低垂。
诸将五首:汉朝陵墓对南山，胡虏千秋尚入关。昨日玉鱼蒙葬地，早时金碗出人间。见愁汗马西戎逼，曾闪朱旗北斗殷。多少材官守泾渭，将军且莫破愁颜。韩公本意筑三城，拟绝天骄拔汉旌。岂谓尽烦回纥马，翻然远救朔方兵。胡来不觉潼关隘，龙起犹闻晋水清。独使至尊忧社稷，诸君何以答升平。洛阳宫殿化为烽，休道秦关百二重。沧海未全归禹贡，蓟门何处尽尧封。朝廷衮职虽多预，天下军储不自供。稍喜临边王相国，肯销金甲事春农。回首扶桑铜柱标，冥冥氛祲未全销。越裳翡翠无消息，南海明珠久寂寥。殊锡曾为大司马，总戎皆插侍中貂。炎风朔雪天王地，只在忠臣翊圣朝。锦江春色逐人来，巫峡清秋万壑哀。正忆往时严仆射，共迎中使望乡台。主恩前后三持节，军令分明数举杯。西蜀地形天下险，安危须仗出群材。
秋日夔府咏怀奉寄郑监李宾客一百韵:绝塞乌蛮北，孤城白帝边。飘零仍百里，消渴已三年。雄剑鸣开匣，群书满系船。乱离心不展，衰谢日萧然。筋力妻孥问，菁华岁月迁。登临多物色，陶冶赖诗篇。峡束沧江起，岩排石树圆。拂云霾楚气，朝海蹴吴天。煮井为盐速，烧畬度地偏。有时惊叠嶂，何处觅平川。鸂鶒双双舞，猕猿垒垒悬。碧萝长似带，锦石小如钱。春草何曾歇，寒花亦可怜。猎人吹戍火，野店引山泉。唤起搔头急，扶行几屐穿。两京犹薄产，四海绝随肩。幕府初交辟，郎官幸备员。瓜时犹旅寓，萍泛苦夤缘。药饵虚狼藉，秋风洒静便。开襟驱瘴疠，明目扫云烟。高宴诸侯礼，佳人上客前。哀筝伤老大，华屋艳神仙。南内开元曲，常时弟子传。法歌声变转，满座涕潺湲。吊影夔州僻，回肠杜曲煎。即今龙厩水，莫带犬戎膻。耿贾扶王室，萧曹拱御筵。乘威灭蜂虿，戮力效鹰鹯。旧物森犹在，凶徒恶未悛。国须行战伐，人忆止戈鋋。奴仆何知礼，恩荣错与权。胡星一彗孛，黔首遂拘挛。哀痛丝纶切，烦苛法令蠲。业成陈始王，兆喜出于畋。宫禁经纶密，台阶翊戴全。熊罴载吕望，鸿雁美周宣。侧听中兴主，长吟不世贤。音徽一柱数，道里下牢千。郑李光时论，文章并我先。阴何尚清省，沈宋欻联翩。律比昆仑竹，音知燥湿弦。风流俱善价，惬当久忘筌。置驿常如此，登龙盖有焉。虽云隔礼数，不敢坠周旋。高视收人表，虚心味道玄。马来皆汗血，鹤唳必青田。羽翼商山起，蓬莱汉阁连。管宁纱帽净，江令锦袍鲜。东郡时题壁，南湖日扣舷。远游凌绝境，佳句染华笺。每欲孤飞去，徒为百虑牵。生涯已寥落，国步乃迍邅。衾枕成芜没，池塘作弃捐。别离忧怛怛，伏腊涕涟涟。露菊班丰镐，秋蔬影涧瀍。共谁论昔事，几处有新阡。富贵空回首，喧争懒著鞭。兵戈尘漠漠，江汉月娟娟。局促看秋燕，萧疏听晚蝉。雕虫蒙记忆，烹鲤问沈绵。卜羡君平杖，偷存子敬毡。囊虚把钗钏，米尽坼花钿。甘子阴凉叶，茅斋八九椽。阵图沙北岸，市暨瀼西巅。羁绊心常折，栖迟病即痊。紫收岷岭芋，白种陆池莲。色好梨胜颊，穰多栗过拳。敕厨唯一味，求饱或三鳣。儿去看鱼笱，人来坐马鞯。缚柴门窄窄，通竹溜涓涓。堑抵公畦棱，村依野庙壖。缺篱将棘拒，倒石赖藤缠。借问频朝谒，何如稳醉眠。谁云行不逮，自觉坐能坚。雾雨银章涩，馨香粉署妍。紫鸾无近远，黄雀任翩翾。困学违从众，明公各勉旃。声华夹宸极，早晚到星躔。恳谏留匡鼎，诸儒引服虔。不逢输鲠直，会是正陶甄。宵旰忧虞轸，黎元疾苦骈。云台终日画，青简为谁编。行路难何有，招寻兴已专。由来具飞楫，暂拟控鸣弦。身许双峰寺，门求七祖禅。落帆追宿昔，衣褐向真诠。安石名高晋，昭王客赴燕。途中非阮籍，查上似张骞。披拂云宁在，淹留景不延。风期终破浪，水怪莫飞涎。他日辞神女，伤春怯杜鹃。淡交随聚散，泽国绕回旋。本自依迦叶，何曾藉偓佺。炉峰生转盼，橘井尚高褰。东走穷归鹤，南征尽跕鸢。晚闻多妙教，卒践塞前愆。顾凯丹青列，头陀琬琰镌。众香深黯黯，几地肃芊芊。勇猛为心极，清羸任体孱。金篦空刮眼，镜象未离铨。
赠李八秘书别三十韵:往时中补右，扈跸上元初。反气凌行在，妖星下直庐。六龙瞻汉阙，万骑略姚墟。玄朔回天步，神都忆帝车。一戎才汗马，百姓免为鱼。通籍蟠螭印，差肩列凤舆。事殊迎代邸，喜异赏朱虚。寇盗方归顺，乾坤欲晏如。不才同补衮，奉诏许牵裾。鸳鹭叨云阁，麒麟滞玉除。文园多病后，中散旧交疏。飘泊哀相见，平生意有馀。风烟巫峡远，台榭楚宫虚。触目非论故，新文尚起予。清秋凋碧柳，别浦落红蕖。消息多旗帜，经过叹里闾。战连唇齿国，军急羽毛书。幕府筹频问，山家药正锄。台星入朝谒，使节有吹嘘。西蜀灾长弭，南翁愤始摅。对扬抏士卒，干没费仓储。势藉兵须用，功无礼忽诸。御鞍金騕褭，宫砚玉蟾蜍。拜舞银钩落，恩波锦帕舒。此行非不济，良友昔相于。去旆依颜色，沿流想疾徐。沈绵疲井臼，倚薄似樵渔。乞米烦佳客，钞诗听小胥。杜陵斜晚照，潏水带寒淤。莫话清溪发，萧萧白映梳。
寄刘峡州伯华使君四十韵:峡内多云雨，秋来尚郁蒸。远山朝白帝，深水谒彝陵。迟暮嗟为客，西南喜得朋。哀猿更起坐，落雁失飞腾。伏枕思琼树，临轩对玉绳。青松寒不落，碧海阔逾澄。昔岁文为理，群公价尽增。家声同令闻，时论以儒称。太后当朝肃，多才接迹升。翠虚捎魍魉，丹极上鹍鹏。宴引春壶满，恩分夏簟冰。雕章五色笔，紫殿九华灯。学并卢王敏，书偕褚薛能。老兄真不坠，小子独无承。近有风流作，聊从月继征。放蹄知赤骥，捩翅服苍鹰。卷轴来何晚，襟怀庶可凭。会期吟讽数，益破旅愁凝。雕刻初谁料，纤毫欲自矜。神融蹑飞动，战胜洗侵凌。妙取筌蹄弃，高宜百万层。白头遗恨在，青竹几人登。回首追谈笑，劳歌跼寝兴。年华纷已矣，世故莽相仍。刺史诸侯贵，郎官列宿应。潘生骖阁远，黄霸玺书增。乳贙号攀石，饥鼯诉落藤。药囊亲道士，灰劫问胡僧。凭久乌皮折，簪稀白帽棱。林居看蚁穴，野食行鱼罾。筋力交凋丧，飘零免战兢。皆为百里宰，正似六安丞。姹女萦新裹，丹砂冷旧秤。但求椿寿永，莫虑杞天崩。炼骨调情性，张兵挠棘矜。养生终自惜，伐数必全惩。政术甘疏诞，词场愧服膺。展怀诗诵鲁，割爱酒如渑。咄咄宁书字，冥冥欲避矰。江湖多白鸟，天地有青蝇。
夔府书怀四十韵:昔罢河西尉，初兴蓟北师。不才名位晚，敢恨省郎迟。扈圣崆峒日，端居滟滪时。萍流仍汲引，樗散尚恩慈。遂阻云台宿，常怀湛露诗。翠华森远矣，白首飒凄其。拙被林泉滞，生逢酒赋欺。文园终寂寞，汉阁自磷缁。病隔君臣议，惭纡德泽私。扬镳惊主辱，拔剑拨年衰。社稷经纶地，风云际会期。血流纷在眼，涕洒乱交颐。四渎楼船泛，中原鼓角悲。贼壕连白翟，战瓦落丹墀。先帝严灵寝，宗臣切受遗。恒山犹突骑，辽海竞张旗。田父嗟胶漆，行人避蒺藜。总戎存大体，降将饰卑词。楚贡何年绝，尧封旧俗疑。长吁翻北寇，一望卷西夷。不必陪玄圃，超然待具茨。凶兵铸农器，讲殿辟书帷。庙算高难测，天忧实在兹。形容真潦倒，答效莫支持。使者分王命，群公各典司。恐乖均赋敛，不似问疮痍。万里烦供给，孤城最怨思。绿林宁小患，云梦欲难追。即事须尝胆，苍生可察眉。议堂犹集凤，正观是元龟。处处喧飞檄，家家急竞锥。萧车安不定，蜀使下何之。钓濑疏坟籍，耕岩进弈棋。地蒸馀破扇，冬暖更纤絺。豺遘哀登楚，麟伤泣象尼。衣冠迷适越，藻绘忆游睢。赏月延秋桂，倾阳逐露葵。大庭终反朴，京观且僵尸。高枕虚眠昼，哀歌欲和谁。南宫载勋业，凡百慎交绥。
解闷十二首:草阁柴扉星散居，浪翻江黑雨飞初。山禽引子哺红果，溪友得钱留白鱼。商胡离别下扬州，忆上西陵故驿楼。为问淮南米贵贱，老夫乘兴欲东流。一辞故国十经秋，每见秋瓜忆故丘。今日南湖采薇蕨，何人为觅郑瓜州。沈范早知何水部，曹刘不待薛郎中。独当省署开文苑，兼泛沧浪学钓翁。李陵苏武是吾师，孟子论文更不疑。一饭未曾留俗客，数篇今见古人诗。复忆襄阳孟浩然，清诗句句尽堪传。即今耆旧无新语，漫钓槎头缩颈鳊。陶冶性灵在底物，新诗改罢自长吟。孰知二谢将能事，颇学阴何苦用心。不见高人王右丞，蓝田丘壑漫寒藤。最传秀句寰区满，未绝风流相国能。先帝贵妃今寂寞，荔枝还复入长安。炎方每续朱樱献，玉座应悲白露团。忆过泸戎摘荔枝，青峰隐映石逶迤。京中旧见无颜色，红颗酸甜只自知。翠瓜碧李沈玉甃，赤梨葡萄寒露成。可怜先不异枝蔓，此物娟娟长远生。侧生野岸及江蒲，不熟丹宫满玉壶。云壑布衣骀背死，劳生重马翠眉须。
承闻河北诸道节度入朝欢喜口号绝句十二首:禄山作逆降天诛，更有思明亦已无。汹汹人寰犹不定，时时斗战欲何须。社稷苍生计必安，蛮夷杂种错相干。周宣汉武今王是，孝子忠臣后代看。喧喧道路多歌谣，河北将军尽入朝。始是乾坤王室正，却交江汉客魂销。不道诸公无表来，茫然庶事遣人猜。拥兵相学干戈锐，使者徒劳百万回。鸣玉锵金尽正臣，修文偃武不无人。兴王会静妖氛气，圣寿宜过一万春。英雄见事若通神，圣哲为心小一身。燕赵休矜出佳丽，宫闱不拟选才人。抱病江天白首郎，空山楼阁暮春光。衣冠是日朝天子，草奏何时入帝乡。澶漫山东一百州，削成如桉抱青丘。苞茅重入归关内，王祭还供尽海头。东逾辽水北滹沱，星象风云喜共和。紫气关临天地阔，黄金台贮俊贤多。渔阳突骑邯郸儿，酒酣并辔金鞭垂。意气即归双阙舞，雄豪复遣五陵知。李相将军拥蓟门，白头虽老赤心存。竟能尽说诸侯入，知有从来天子尊。十二年来多战场，天威已息阵堂堂。神灵汉代中兴主，功业汾阳异姓王。
喜闻盗贼蕃寇总退口号五首:萧关陇水入官军，青海黄河卷塞云。北极转愁龙虎气，西戎休纵犬羊群。赞普多教使入秦，数通和好止烟尘。朝廷忽用哥舒将，杀伐虚悲公主亲。崆峒西极过昆仑，驼马由来拥国门。逆气数年吹路断，蕃人闻道渐星奔。勃律天西采玉河，坚昆碧碗最来多。旧随汉使千堆宝，少答胡王万匹罗。今春喜气满乾坤，南北东西拱至尊。大历二年调玉烛，玄元皇帝圣云孙。
宿昔:宿昔青门里，蓬莱仗数移。花娇迎杂树，龙喜出平池。落日留王母，微风倚少儿。宫中行乐秘，少有外人知。
能画:能画毛延寿，投壶郭舍人。每蒙天一笑，复似物皆春。政化平如水，皇恩断若神。时时用抵戏，亦未杂风尘。
斗鸡:斗鸡初赐锦，舞马既登床。帘下宫人出，楼前御柳长。仙游终一閟，女乐久无香。寂寞骊山道，清秋草木黄。
远游:江阔浮高栋，云长出断山。尘沙连越巂，风雨暗荆蛮。雁矫衔芦内，猿啼失木间。弊裘苏季子，历国未知还。
晴二首:久雨巫山暗，新晴锦绣文。碧知湖外草，红见海东云。竟日莺相和，摩霄鹤数群。野花干更落，风处急纷纷。啼乌争引子，鸣鹤不归林。下食遭泥去，高飞恨久阴。雨声冲塞尽，日气射江深。回首周南客，驱驰魏阙心。
晚晴:返照斜初彻，浮云薄未归。江虹明远饮，峡雨落馀飞。凫雁终高去，熊罴觉自肥。秋分客尚在，竹露夕微微。
夜雨:小雨夜复密，回风吹早秋。野凉侵闭户，江满带维舟。通籍恨多病，为郎忝薄游。天寒出巫峡，醉别仲宣楼。
村雨:雨声传两夜，寒事飒高秋。挈带看朱绂，开箱睹黑裘。世情只益睡，盗贼敢忘忧。松菊新沾洗，茅斋慰远游。
雨晴:雨时山不改，晴罢峡如新。天路看殊俗，秋江思杀人。有猿挥泪尽，无犬附书频。故国愁眉外，长歌欲损神。
晚晴吴郎见过北舍:圃畦新雨润，愧子废锄来。竹杖交头拄，柴扉隔径开。欲栖群鸟乱，未去小童催。明日重阳酒，相迎自酦醅。
雨四首:微雨不滑道，断云疏复行。紫崖奔处黑，白鸟去边明。秋日新沾影，寒江旧落声。柴扉临野碓，半得捣香粳。江雨旧无时，天晴忽散丝。暮秋沾物冷，今日过云迟。上马迥休出，看鸥坐不辞。高轩当滟滪，润色静书帷。物色岁将晏，天隅人未归。朔风鸣淅淅，寒雨下霏霏。多病久加饭，衰容新授衣。时危觉凋丧，故旧短书稀。楚雨石苔滋，京华消息迟。山寒青兕叫，江晚白鸥饥。神女花钿落，鲛人织杼悲。繁忧不自整，终日洒如丝。
朝二首:清旭楚宫南，霜空万岭含。野人时独往，云木晓相参。俊鹘无声过，饥乌下食贪。病身终不动，摇落任江潭。浦帆晨初发，郊扉冷未开。村疏黄叶坠，野静白鸥来。础润休全湿，云晴欲半回。巫山冬可怪，昨夜有奔雷。
又示宗武:觅句新知律，摊书解满床。试吟青玉案，莫羡紫罗囊。假日从时饮，明年共我长。应须饱经术，已似爱文章。十五男儿志，三千弟子行。曾参与游夏，达者得升堂。
熟食日示宗文、宗武:消渴游江汉，羁栖尚甲兵。几年逢熟食，万里逼清明。松柏邛山路，风花白帝城。汝曹催我老，回首泪纵横。
九日五首:重阳独酌杯中酒，抱病起登江上台。竹叶于人既无分，菊花从此不须开。殊方日落玄猿哭，旧国霜前白雁来。弟妹萧条各何往，干戈衰谢两相催。旧日重阳日，传杯不放杯。即今蓬鬓改，但愧菊花开。北阙心长恋，西江首独回。茱萸赐朝士，难得一枝来。旧与苏司业，兼随郑广文。采花香泛泛，坐客醉纷纷。野树歌还倚，秋砧醒却闻。欢娱两冥漠，西北有孤云。故里樊川菊，登高素浐源。他时一笑后，今日几人存。巫峡蟠江路，终南对国门。系舟身万里，伏枕泪双痕。为客裁乌帽，从儿具绿尊。佳辰对群盗，愁绝更谁论。
孟冬:殊俗还多事，方冬变所为。破甘霜落爪，尝稻雪翻匙。巫峡寒都薄，乌蛮瘴远随。终然减滩濑，暂喜息蛟螭。
怀灞上游:怅望东陵道，平生灞上游。春浓停野骑，夜宿敞云楼。离别人谁在，经过老自休。眼前今古意，江汉一归舟。
闷:瘴疠浮三蜀，风云暗百蛮。卷帘唯白水，隐几亦青山。猿捷长难见，鸥轻故不还。无钱从滞客，有镜巧催颜。
戏作俳谐体遣闷二首:异俗吁可怪，斯人难并居。家家养乌鬼，顿顿食黄鱼。旧识能为态，新知已暗疏。治生且耕凿，只有不关渠。西历青羌板，南留白帝城。於菟侵客恨，粔籹作人情。瓦卜传神语，畬田费火声。是非何处定，高枕笑浮生。
喜观即到，复题短篇二首:巫峡千山暗，终南万里春。病中吾见弟，书到汝为人。意答儿童问，来经战伐新。泊船悲喜后，款款话归秦。待尔嗔乌鹊，抛书示鶺鴒。枝间喜不去，原上急曾经。江阁嫌津柳，风帆数驿亭。应论十年事，愁绝始星星。
舍弟观归蓝田迎新妇，送示两篇:汝去迎妻子，高秋念却回。即今萤已乱，好与雁同来。东望西江水，南游北户开。卜居期静处，会有故人杯。楚塞难为路，蓝田莫滞留。衣裳判白露，鞍马信清秋。满峡重江水，开帆八月舟。此时同一醉，应在仲宣楼。
舍弟观赴蓝田取妻子到江陵，喜寄三首:汝迎妻子达荆州，消息真传解我忧。鸿雁影来连峡内，鶺鴒飞急到沙头。峣关险路今虚远，禹凿寒江正稳流。朱绂即当随彩鹢，青春不假报黄牛。马度秦关雪正深，北来肌骨苦寒侵。他乡就我生春色，故国移居见客心。剩欲提携如意舞，喜多行坐白头吟。巡檐索共梅花笑，冷蕊疏枝半不禁。庾信罗含俱有宅，春来秋去作谁家。短墙若在从残草，乔木如存可假花。卜筑应同蒋诩径，为园须似邵平瓜。比年病酒开涓滴，弟劝兄酬何怨嗟。
季秋苏五弟缨江楼夜宴崔十三评事、韦少府侄三首:峡险江惊急，楼高月迥明。一时今夕会，万里故乡情。星落黄姑渚，秋辞白帝城。老人因酒病，坚坐看君倾。明月生长好，浮云薄渐遮。悠悠照边塞，悄悄忆京华。清动杯中物，高随海上查。不眠瞻白兔，百过落乌纱。对月那无酒，登楼况有江。听歌惊白鬓，笑舞拓秋窗。尊蚁添相续，沙鸥并一双。尽怜君醉倒，更觉片心降。
过客相寻:穷老真无事，江山已定居。地幽忘盥栉，客至罢琴书。挂壁移筐果，呼儿问煮鱼。时闻系舟楫，及此问吾庐。
简吴郎司法:有客乘舸自忠州，遣骑安置瀼西头。古堂本买藉疏豁，借汝迁居停宴游。云石荧荧高叶曙，风江飒飒乱帆秋。却为姻娅过逢地，许坐曾轩数散愁。
柏学士茅屋:碧山学士焚银鱼，白马却走身岩居。古人已用三冬足，年少今开万卷馀。晴云满户团倾盖，秋水浮阶溜决渠。富贵必从勤苦得，男儿须读五车书。
戏寄崔评事表侄、苏五表弟、韦大少府诸侄:隐豹深愁雨，潜龙故起云。泥多仍径曲，心醉阻贤群。忍待江山丽，还披鲍谢文。高楼忆疏豁，秋兴坐氛氲。
谒真谛寺禅师:兰若山高处，烟霞嶂几重。冻泉依细石，晴雪落长松。问法看诗忘，观身向酒慵。未能割妻子，卜宅近前峰。
送十五弟侍御使蜀:喜弟文章进，添余别兴牵。数杯巫峡酒，百丈内江船。未息豺狼斗，空催犬马年。归朝多便道，搏击望秋天。
存殁口号二首:席谦不见近弹棋，毕曜仍传旧小诗。玉局他年无限笑，白杨今日几人悲。郑公粉绘随长夜，曹霸丹青已白头。天下何曾有山水，人间不解重骅骝。
哭王彭州抡:执友惊沦没，斯人已寂寥。新文生沈谢，异骨降松乔。北部初高选，东堂早见招。蛟龙缠倚剑，鸾凤夹吹箫。历职汉庭久，中年胡马骄。兵戈闇两观，宠辱事三朝。蜀路江干窄，彭门地里遥。解龟生碧草，谏猎阻清霄。顷壮戎麾出，叨陪幕府要。将军临气候，猛士塞风飙。井漏泉谁汲，烽疏火不烧。前筹自多暇，隐几接终朝。翠石俄双表，寒松竟后凋。赠诗焉敢坠，染翰欲无聊。再哭经过罢，离魂去住销。之官方玉折，寄葬与萍漂。旷望渥洼道，霏微河汉桥。夫人先即世，令子各清标。巫峡长云雨，秦城近斗杓。冯唐毛发白，归兴日萧萧。
见王监兵马使说近山有白黑二鹰罗者久取竟未…请余赋诗:雪飞玉立尽清秋，不惜奇毛恣远游。在野只教心力破，千人何事网罗求。一生自猎知无敌，百中争能耻下鞲。鹏碍九天须却避，兔藏三穴莫深忧。黑鹰不省人间有，度海疑从北极来。正翮抟风超紫塞，立冬几夜宿阳台。虞罗自各虚施巧，春雁同归必见猜。万里寒空只一日，金眸玉爪不凡材。
元日示宗武:汝啼吾手战，吾笑汝身长。处处逢正月，迢迢滞远方。飘零还柏酒，衰病只藜床。训喻青衿子，名惭白首郎。赋诗犹落笔，献寿更称觞。不见江东弟，高歌泪数行。
续得观书，迎就当阳居止，正月中旬定出三峡:自汝到荆府，书来数唤吾。颂椒添讽咏，禁火卜欢娱。舟楫因人动，形骸用杖扶。天旋夔子国，春近岳阳湖。发日排南喜，伤神散北吁。飞鸣还接翅，行序密衔芦。俗薄江山好，时危草木苏。冯唐虽晚达，终觊在皇都。
将别巫峡，赠南卿兄瀼西果园四十亩:苔竹素所好，萍蓬无定居。远游长儿子，几地别林庐。杂蕊红相对，他时锦不如。具舟将出峡，巡圃念携锄。正月喧莺末，兹辰放鹢初。雪篱梅可折，风榭柳微舒。托赠卿家有，因歌野兴疏。残生逗江汉，何处狎樵渔。
人日两篇:元日到人日，未有不阴时。冰雪莺难至，春寒花较迟。云随白水落，风振紫山悲。蓬鬓稀疏久，无劳比素丝。此日此时人共得，一谈一笑俗相看。尊前柏叶休随酒，胜里金花巧耐寒。佩剑冲星聊暂拔，匣琴流水自须弹。早春重引江湖兴，直道无忧行路难。
大历三年春白帝城放船出瞿塘峡久居夔府将适…凡四十韵:老向巴人里，今辞楚塞隅。入舟翻不乐，解缆独长吁。窄转深啼狖，虚随乱浴凫。石苔凌几杖，空翠扑肌肤。叠壁排霜剑，奔泉溅水珠。杳冥藤上下，浓澹树荣枯。神女峰娟妙，昭君宅有无。曲留明怨惜，梦尽失欢娱。摆阖盘涡沸，欹斜激浪输。风雷缠地脉，冰雪耀天衢。鹿角真走险，狼头如跋胡。恶滩宁变色，高卧负微躯。书史全倾挠，装囊半压濡。生涯临臬兀，死地脱斯须。不有平川决，焉知众壑趋。乾坤霾涨海，雨露洗春芜。鸥鸟牵丝飏，骊龙濯锦纡。落霞沉绿绮，残月坏金枢。泥笋苞初荻，沙茸出小蒲。雁儿争水马，燕子逐樯乌。绝岛容烟雾，环洲纳晓晡。前闻辨陶牧，转眄拂宜都。县郭南畿好，津亭北望孤。劳心依憩息，朗咏划昭苏。意遣乐还笑，衰迷贤与愚。飘萧将素发，汩没听洪炉。丘壑曾忘返，文章敢自诬。此生遭圣代，谁分哭穷途。卧疾淹为客，蒙恩早厕儒。廷争酬造化，朴直乞江湖。滟滪险相迫，沧浪深可逾。浮名寻已已，懒计却区区。喜近天皇寺，先披古画图。应经帝子渚，同泣舜苍梧。朝士兼戎服，君王按湛卢。旄头初俶扰，鹑首丽泥涂。甲卒身虽贵，书生道固殊。出尘皆野鹤，历块匪辕驹。伊吕终难降，韩彭不易呼。五云高太甲，六月旷抟扶。回首黎元病，争权将帅诛。山林托疲苶，未必免崎岖。
上巳日徐司录林园宴集:鬓毛垂领白，花蕊亚枝红。欹倒衰年废，招寻令节同。薄衣临积水，吹面受和风。有喜留攀桂，无劳问转蓬。
和江陵宋大少府暮春雨后同诸公及舍弟宴书斋:渥洼汗血种，天上麒麟儿。才士得神秀，书斋闻尔为。棣华晴雨好，彩服暮春宜。朋酒日欢会，老夫今始知。
水宿遣兴奉呈群公:鲁钝乃多病，逢迎远复迷。耳聋须画字，发短不胜篦。泽国虽勤雨，炎天竟浅泥。小江还积浪，弱缆且长堤。归路非关北，行舟却向西。暮年漂泊恨，今夕乱离啼。童稚频书札，盘餐讵糁藜。我行何到此，物理直难齐。高枕翻星月，严城叠鼓鼙。风号闻虎豹，水宿伴凫鹥。异县惊虚往，同人惜解携。蹉跎长泛鹢，展转屡鸣鸡。嶷嶷瑚琏器，阴阴桃李蹊。馀波期救涸，费日苦轻赍。支策门阑邃，肩舆羽翮低。自伤甘贱役，谁愍强幽栖。巨海能无钓，浮云亦有梯。勋庸思树立，语默可端倪。赠粟囷应指，登桥柱必题。丹心老未折，时访武陵溪。
奉贺阳城郡王太夫人恩命加邓国太夫人:卫幕衔恩重，潘舆送喜频。济时瞻上将，锡号戴慈亲。富贵当如此，尊荣迈等伦。郡依封土旧，国与大名新。紫诰鸾回纸，清朝燕贺人。远传冬笋味，更觉彩衣春。奕叶班姑史，芬芳孟母邻。义方兼有训，词翰两如神。委曲承颜体，鶱飞报主身。可怜忠与孝，双美画骐驎。
赠虞十五司马:远师虞秘监，今喜识玄孙。形像丹青逼，家声器宇存。凄凉怜笔势，浩荡问词源。爽气金天豁，清谈玉露繁。伫鸣南岳凤，欲化北溟鲲。交态知浮俗，儒流不异门。过逢联客位，日夜倒芳尊。沙岸风吹叶，云江月上轩。百年嗟已半，四座敢辞喧。书籍终相与，青山隔故园。
陪裴使君登岳阳楼:湖阔兼云雾，楼孤属晚晴。礼加徐孺子，诗接谢宣城。雪岸丛梅发，春泥百草生。敢违渔父问，从此更南征。
祠南夕望:百丈牵江色，孤舟泛日斜。兴来犹杖屦，目断更云沙。山鬼迷春竹，湘娥倚暮花。湖南清绝地，万古一长嗟。
登白马潭:水生春缆没，日出野船开。宿鸟行犹去，丛花笑不来。人人伤白首，处处接金杯。莫道新知要，南征且未回。
奉送王信州崟北归:朝廷防盗贼，供给愍诛求。下诏选郎署，传声能典州。苍生今日困，天子向时忧。井屋有烟起，疮痍无血流。壤歌唯海甸，画角自山楼。白发寐常早，荒榛农复秋。解龟逾卧辙，遣骑觅扁舟。徐榻不知倦，颍川何以酬。尘生彤管笔，寒腻黑貂裘。高义终焉在，斯文去矣休。别离同雨散，行止各云浮。林热鸟开口，江浑鱼掉头。尉佗虽北拜，太史尚南留。军旅应都息，寰区要尽收。九重思谏诤，八极念怀柔。徙倚瞻王室，从容仰庙谋。故人持雅论，绝塞豁穷愁。复见陶唐理，甘为汗漫游。
晚秋长沙蔡五侍御饮筵，送殷六参军归澧州觐省:佳士欣相识，慈颜望远游。甘从投辖饮，肯作置书邮。高鸟黄云暮，寒蝉碧树秋。湖南冬不雪，吾病得淹留。
哭韦大夫之晋:凄怆郇瑕色，差池弱冠年。丈人叨礼数，文律早周旋。台阁黄图里，簪裾紫盖边。尊荣真不忝，端雅独翛然。贡喜音容间，冯招病疾缠。南过骇仓卒，北思悄联绵。鵩鸟长沙讳，犀牛蜀郡怜。素车犹恸哭，宝剑谷高悬。汉道中兴盛，韦经亚相传。冲融标世业，磊落映时贤。城府深朱夏，江湖眇霁天。绮楼关树顶，飞旐泛堂前。帟幕疑风燕，笳箫急暮蝉。兴残虚白室，迹断孝廉船。童孺交游尽，喧卑俗事牵。老来多涕泪，情在强诗篇。谁寄方隅理，朝难将帅权。春秋褒贬例，名器重双全。
冬晚送长孙渐舍人归州:参卿休坐幄，荡子不还乡。南客潇湘外，西戎鄠杜旁。衰年倾盖晚，费日系舟长。会面思来札，销魂逐去樯。云晴鸥更舞，风逆雁无行。匣里雌雄剑，吹毛任选将。
风疾舟中伏枕书怀三十六韵，奉呈湖南亲友:轩辕休制律，虞舜罢弹琴。尚错雄鸣管，犹伤半死心。圣贤名古邈，羁旅病年侵。舟泊常依震，湖平早见参。如闻马融笛，若倚仲宣襟。故国悲寒望，群云惨岁阴。水乡霾白屋，枫岸叠青岑。郁郁冬炎瘴，濛濛雨滞淫。鼓迎非祭鬼，弹落似鸮禽。兴尽才无闷，愁来遽不禁。生涯相汩没，时物自萧森。疑惑尊中弩，淹留冠上簪。牵裾惊魏帝，投阁为刘歆。狂走终奚适，微才谢所钦。吾安藜不糁，汝贵玉为琛。乌几重重缚，鹑衣寸寸针。哀伤同庾信，述作异陈琳。十暑岷山葛，三霜楚户砧。叨陪锦帐座，久放白头吟。反朴时难遇，忘机陆易沈。应过数粒食，得近四知金。春草封归恨，源花费独寻。转蓬忧悄悄，行药病涔涔。瘗夭追潘岳，持危觅邓林。蹉跎翻学步，感激在知音。却假苏张舌，高夸周宋镡。纳流迷浩汗，峻址得。崟。城府开清旭，松筠起碧浔。披颜争倩倩，逸足竞駸駸。朗鉴存愚直，皇天实照临。公孙仍恃险，侯景未生擒。书信中原阔，干戈北斗深。畏人千里井，问俗九州箴。战血流依旧，军声动至今。葛洪尸定解，许靖力还任。家事丹砂诀，无成涕作霖。
奉赠萧二十使君:昔在严公幕，俱为蜀使臣。艰危参大府，前后间清尘。起草鸣先路，乘槎动要津。王凫聊暂出，萧雉只相驯。终始任安义，荒芜孟母邻。联翩匍匐礼，意气死生亲。张老存家事，嵇康有故人。食恩惭卤莽，镂骨抱酸辛。巢许山林志，夔龙廊庙珍。鹏图仍矫翼，熊轼且移轮。磊落衣冠地，苍茫土木身。埙篪鸣自合，金石莹逾新。重忆罗江外，同游锦水滨。结欢随过隙，怀旧益沾巾。旷绝含香舍，稽留伏枕辰。停骖双阙早，回雁五湖春。不达长卿病，从来原宪贫。监河受贷粟，一起辙中鳞。
回棹:宿昔试安命，自私犹畏天。劳生系一物，为客费多年。衡岳江湖大，蒸池疫疠偏。散才婴薄俗，有迹负前贤。巾拂那关眼，瓶罍易满船。火云滋垢腻，冻雨裛沉绵。强饭莼添滑，端居茗续煎。清思汉水上，凉忆岘山巅。顺浪翻堪倚，回帆又省牵。吾家碑不昧，王氏井依然。几杖将衰齿，茅茨寄短椽。灌园曾取适，游寺可终焉。遂性同渔父，成名异鲁连。篙师烦尔送，朱夏及寒泉。
赠韦七赞善:乡里衣冠不乏贤，杜陵韦曲未央前。尔家最近魁三象，时论同归尺五天。北走关山开雨雪，南游花柳塞云烟。洞庭春色悲公子，鰕菜忘归范蠡船。
狂歌行，赠四兄:与兄行年校一岁，贤者是兄愚者弟。兄将富贵等浮云，弟切功名好权势。长安秋雨十日泥，我曹鞴马听晨鸡。公卿朱门未开锁，我曹已到肩相齐。吾兄睡稳方舒膝，不袜不巾蹋晓日。男啼女哭莫我知，身上须缯腹中实。今年思我来嘉州。嘉州酒重花绕楼。楼头吃酒楼下卧，长歌短咏还相酬。四时八节还拘礼，女拜弟妻男拜弟。幅巾鞶带不挂身，头脂足垢何曾洗。吾兄吾兄巢许伦，一生喜怒长任真。日斜枕肘寝已熟，啾啾唧唧为何人。
送灵州李判官:犬戎腥四海，回首一茫茫。血战乾坤赤，氛迷日月黄。将军专策略，幕府盛材良。近贺中兴主，神兵动朔方。
去蜀:五载客蜀郡，一年居梓州。如何关塞阻，转作潇湘游。世事已黄发，残生随白鸥。安危大臣在，不必泪长流。
哭台州郑司户苏少监:故旧谁怜我，平生郑与苏。存亡不重见，丧乱独前途。豪俊何人在，文章扫地无。羁游万里阔，凶问一年俱。白首中原上，清秋大海隅。夜台当北斗，泉路著东吴。得罪台州去，时危弃硕儒。移官蓬阁后，谷贵没潜夫。流恸嗟何及，衔冤有是夫。道消诗兴废，心息酒为徒。许与才虽薄，追随迹未拘。班扬名甚盛，嵇阮逸相须。会取君臣合，宁铨品命殊。贤良不必展，廊庙偶然趋。胜决风尘际，功安造化炉。从容拘旧学，惨澹閟阴符。摆落嫌疑久，哀伤志力输。俗依绵谷异，客对雪山孤。童稚思诸子，交朋列友于。情乖清酒送，望绝抚坟呼。疟病餐巴水，疮痍老蜀都。飘零迷哭处，天地日榛芜。
九日登梓州城:客心惊暮序，宾雁下襄州。共赏重阳节，言寻戏马游。湖风秋戍柳，江雨暗山楼。且酌东篱菊，聊祛南国愁。
巴陵早秋，寄荆州崔司马、吏部阎功曹舍人:谪居潇湘渚，再见洞庭秋。极目连江汉，西南浸斗牛。滔滔荡云梦，澹澹摇巴丘。旷如临渤澥，窅疑造瀛洲。君山丽中波，苍翠长夜浮。帝子去永久，楚词尚悲秋。我同长沙行，时事加百忧。登高望旧国，胡马满东周。宛叶遍蓬蒿，樊邓无良畴。独攀青枫树，泪洒沧江流。故人西掖寮，同扈岐阳蒐。差池尽三黜，蹭蹬各南州。相去虽地接，不得从之游。耿耿云阳台，迢迢王粲楼。跂予暮霞里，谁谓无轻舟。
闲居秋怀，寄阳翟陆赞府、封丘高少府:今日霖雨霁，飒然高馆凉。秋风吹二毛，烈士加慨慷。忆昔皇运初，众宾俱龙骧。解巾佐幕府，脱剑升明堂。郁郁被庆云，昭昭翼太阳。鲸鱼纵大壑，鸑鷟鸣高冈。信矣草创时，泰阶速贤良。一言顿遭逢，片善蒙恩光。我生属圣明，感激窃自强。崎岖郡邑权，连骞翰墨场。天朝富英髦，多士如珪璋。盛才溢下位，蹇步徒猖狂。闭门对群书，几案在我旁。枕席相远游，聊欲浮沧浪。八月白露降，玄蝉号枯桑。舣舟临清川，迢递愁思长。我有同怀友，各在天一方。离披不相见，浩荡隔两乡。平生霞外期，宿昔共行藏。岂无蓬莱树，岁晏空苍苍。
寓言二首:春草纷碧色，佳人旷无期。悠哉千里心，欲采商山芝。叹息良会晚，如何桃李时。怀君晴川上，伫立夏云滋。凛凛秋闺夕，绮罗早知寒。玉砧调鸣杵，始捣机中纨。忆昨别离日，桐花覆井栏。今来思君时，白露盈阶漙。闻有关河信，欲寄双玉盘。玉以委贞心，盘以荐嘉餐。嗟君在万里，使妾衣带宽。
燕歌行:国之重镇惟幽都，东威九夷北制胡。五军精卒三十万，百战百胜擒单于。前临滹沱后易水，崇山沃野亘千里。昔时燕山重贤士，黄金筑台从隗始。倏忽兴王定蓟丘，汉家又以封王侯。萧条魏晋为横流，鲜卑窃据朝五州。我唐区夏馀十纪，军容武备赫万祀。彤弓黄钺授元帅，垦耕大漠为内地。季秋胶折边草腓，治兵羽猎因出师。千营万队连旌旗，望之如火忽电驰。匈奴慑窜穷发北，大荒万里无尘飞。君不见隋家昔为天下宰，穷兵黩武征辽海。南风不竞多死声，鼓卧旗折黄云横。六军将士皆死尽，战马空鞍归故营。时移道革天下平，白环入贡沧海清。自有农夫已高枕，无劳校尉重横行。
对酒曲二首:梅发柳依依，黄鹂历乱飞。当歌怜景色，对酒惜芳菲。曲水浮花气，流风散舞衣。通宵留暮雨，上客莫言归。春来酒味浓，举酒对春丛。一酌千忧散，三杯万事空。放歌乘美景，醉舞向东风。寄语尊前客，生涯任转蓬。
送陆协律赴端州:越井人南去，湘川水北流。江边数杯酒，海内一孤舟。岭峤同仙客，京华即旧游。春心将别恨，万里共悠悠。
赠薛瑶英:舞怯铢衣重，笑疑桃脸开。方知汉成帝，虚筑避风台。
送李侍郎赴常州:雪晴云散北风寒，楚水吴山道路难。今日送君须尽醉，明朝相忆路漫漫。
初至巴陵与李十二白、裴九同泛洞庭湖三首:江上相逢皆旧游，湘山永望不堪愁。明月秋风洞庭水，孤鸿落叶一扁舟。枫岸纷纷落叶多，洞庭秋水晚来波。乘兴轻舟无近远，白云明月吊湘娥。江畔枫叶初带霜，渚边菊花亦已黄。轻舟落日兴不尽，三湘五湖意何长。
洞庭送李十二赴零陵:今日相逢落叶前，洞庭秋水远连天。共说金华旧游处，回看北斗欲潸然。
锄药咏:莳药穿林复在巘，浓香秀色深能浅。云气垂来浥露偏，松阴占处知春晚。拂曙残莺百啭催，萦泉带石几花开。不随飞鸟缘枝去，如笑幽人出谷来。对之不觉忘疏懒，废卷荷锄嫌日短。岂无萱草树阶墀，惜尔幽芳世所遗。但使芝兰出萧艾，不辞手足皆胼胝。宁学陶潜空嗜酒，颓龄舍此事东菑。
秋霖曲:君不见圣主旰食忧元元，秋风苦雨暗九门。凤凰池里沸泉腾，苍龙阙下生云根。阴精离毕太淹度，倦鸟将归不知树。愁阴惨淡时殷雷，生灵垫溺若寒灰。公卿红粒爨丹桂，黔首白骨封青苔。貂裘玉食张公子，炰炙熏天戟门里。且如歌笑日挥金。应笑禹汤能罪己。鹤鸣蛙跃正及时，豹隐兰凋亦可悲。焉得太阿决屏翳，还令率土见朝曦。
赋得青城山歌，送杨、杜二郎中赴蜀军:蜀山西南千万重，仙经最说青城峰。青城。岑倚空碧，远压峨嵋吞剑壁。锦屏云起易成霞，玉洞花明不知夕。星台二妙逐王师，阮瑀军书王粲诗。日落猿声连玉笛，晴来山翠傍旌旗。绿萝春月营门近，知君对酒遥相思。
送崔十三东游:千里有同心，十年一会面。当杯缓筝柱，倏忽催离宴。丹凤城头噪晚鸦，行人马首夕阳斜。灞上春风留别袂，关东新月宿谁家。官柳依依两乡色，谁能此别不相忆。
送马明府赴江陵:陶令南行心自永，江天极目澄秋景。万室遥方犬不鸣，双凫下处人皆静。清风高兴得湖山，门柳萧条双翟闲。黄花满把应相忆，落日登楼北望还。
送毕侍御谪居:崇兰香死玉簪折，志士吞声甘徇节。忠荩不为明主知，悲来莫向时人说，沧浪之水见心清，楚客辞天泪满缨。百鸟喧喧噪一鹗，上林高枝亦难托。宁嗟人世弃虞翻，且喜江山得康乐。自怜黄绶老婴身，妻子朝来劝隐沦。桃花洞里举家去，此别相思复几春。
送褚大落第东归:离琴弹苦调，美人惨向隅。顷来荷策干明主，还复扁舟归五湖。汉家侧席明扬久，岂意遗贤在林薮。玉堂金马隔青云，墨客儒生皆白首。昨梦芳洲采白蘋，归期且喜故园春。稚子只思陶令至，文君不厌马卿贫。剡中风月久相忆，池上旧游应再得。酒熟宁孤芳杜春，诗成不枉青山色。念此那能不羡归，长杨谏猎事皆违。他日东流一乘兴，知君为我扫荆扉。
行路难:君不见明星映空月，太阳朝升光尽歇。君不见凋零委路蓬，长风飘举入云中。由来人事何尝定，且莫骄奢笑贱穷。
酬王维春夜竹亭赠别:山月随客来，主人兴不浅。今宵竹林下，谁觉花源远。惆怅曙莺啼，孤云还绝巘。
送李四擢第归觐省:当年贵得意，文字各争名。齐唱阳春曲，唯君金玉声。悬黎宝中出，高价世难掩。鸿羽不低飞，龙津徒自险。直矜鹦鹉赋，不贵芳桂枝。少俊蔡邕许，长鸣唐举知。梁城下熊轼，朱戟何暐耀。才子欲归宁，棠花已含笑。高门知庆大，子孝觉亲荣。独揽还珠美，宁唯问绢情。离筵不尽醉，掺袂一何早。马蹄西别轻，树色东看好。行尘忽不见，惆怅青门道。
李士曹厅对雨:春雨暗重城，讼庭深更寂。终朝人吏少，满院烟云集。湿鸟压花枝，新苔宜砌石。掾曹富文史，清兴对词客。爱尔蕙兰丛，芳香饱时泽。
登胜果寺南楼，雨中望严协律:微雨侵晚阳，连山半藏碧。林端陟香榭，云外迟来客。孤村凝片烟，去水生远白。但佳川原趣，不觉城池夕。更喜眼中人，清光渐咫尺。
自终南山晚归:采苓日往还，得性非樵隐。白水到初阔，青山辞尚近。绝境胜无倪，归途兴不尽。沮溺时返顾，牛羊自相引。逍遥不外求，尘虑从兹泯。
早渡伊川见旧邻作:鹍鸡鸣早霜，秋水寒旅涉。渔人昔邻舍，相见具舟楫。出浦兴未尽，向山心更惬。村落通白云，茅茨隐红叶。东皋满时稼，归客欣复业。
夕发箭场岩下作:行役不遑安，在幽机转发。山谷无明晦，溪霞自兴没。朝栉杉下风，夕饮石上月。懿尔青云士，垂缨朝凤阙。宁知采竹人，每食惭薇蕨。
南中春意:入仕无知言，游方随世道。平生愿开济，遇物干怀抱。已阻青云期，甘同散樗老。客游南海曲，坐见韶阳早。旧国别佳人，他乡思芳草。惜无鸿鹄翅，安得凌苍昊。
苦雨忆皇甫冉:凉雨门巷深，穷居成习静。独吟愁霖雨，更使秋思永。疲痾苦昏垫，日夕开轩屏。草木森已悲，衾帱清且冷。如何游宦客，江海随泛梗。延首长相思，忧襟孰能整。
寄任山人:天阶崇黼黻，世路有趋竞。独抱中孚爻，谁知苦寒咏。行潦难朝海，散材空遇圣。岂无鸣凤时，其如问津命。所思青山郭，再梦绿萝径。林泉春可游，羡尔得其性。
游辋川至南山，寄谷口王十六:山色不厌远，我行随处深。迹幽青萝径，思绝孤霞岑。独鹤引过浦，鸣猿呼入林。褰裳百泉里，一步一清心。王子在何处，隔云鸡犬音。折麻定延伫，乘月期招寻。
蓝田溪与渔者宿:独游屡忘归，况此隐沦处。濯发清泠泉，月明不能去。更怜垂纶叟，静若沙上鹭。一论白云心，千里沧洲趣。芦中夜火尽，浦口秋山曙。叹息分枝禽，何时更相遇。
淮上别范大:悲风陨凉叶，送归怨南楚。穷年将别离，寸晷申宴语。长淮流不尽，征棹忽复举。碧落半愁云，黄鹤时顾侣。游宦且未达，前途各修阻。分袂一相嗟，良辰更何许。
过温逸人旧居:返真难合道，怀旧仍无吊。浮俗渐浇淳，斯人谁继妙。声容在心耳，宁觉阻言笑。玄堂闭几春，拱木齐云峤。鹤传居士舞，猿得苏门啸。酹酒片阳微，空山想埋照。
县内水亭晨兴听讼:晨光起宿露，池上判黎氓。借问秋泉色，何如拙宦情。磨铅辱利用，策蹇愁前程。昨夜明月满，中心如鹊惊。负恩时易失，多病绩难成。会惜寒塘晚，霜风吹杜蘅。
海畔秋思:匡济难道合，去留随兴牵。偶为谢客事，不顾平子田。魏阙贲翘楚，此身长弃捐。箕裘空在念，咄咄谁推贤。无用即明代，养痾仍壮年。日夕望佳期，帝乡路几千。秋风晨夜起，零落愁芳荃。
送包何东游:水国尝独往，送君还念兹。湖山远近色，昏旦烟霞时。子好谢公迹，常吟孤屿诗。果乘扁舟去，若与白鸥期。野趣及春好，客游欣此辞。入云投馆僻，采碧过帆迟。江上日回首，琴中劳别思。春鸿刷归翼，一寄杜蘅枝。
酬陶六辞秩归旧居见柬:靖节昔高尚，令孙嗣清徽。旧庐云峰下，献岁车骑归。去俗因解绶，忆山得采薇。田畴春事起，里巷相寻稀。渊明醉乘兴，闲门只掩扉。花禽惊曙月，邻女上鸣机。毕娶愿已果，养恬志宁违。吾当挂朝服，同尔缉荷衣。
奉使采箭簳竹谷中晨兴赴岭:孤客倦夜坐，闻猿乘早发。背溪已斜汉，登栈尚残月。重峰转森爽，幽步更超越。云木耸鹤巢，风萝扫虎穴。人群徒自远，世役终难歇。入山非买山，采竹异采蕨。谁见子牟意，悁劳书魏阙。
同严逸人东溪泛舟:子陵江海心，高迹此闲放。渔舟在溪水，曾是敦夙尚。朝霁收云物，垂纶独清旷。寒花古岸傍，唳鹤晴沙上。纷吾好贞逸，不远来相访。已接方外游，仍陪郢中唱。欢言尽佳酌，高兴延秋望。日暮浩歌还，红霞乱青嶂。
过沈氏山居:鸡鸣孤烟起，静者能卜筑。乔木出云心，闲门掩山腹。贫交喜相见，把臂欢不足。空林留宴言，永日清耳目。泉声冷尊俎，荷气香童仆。往往仙犬鸣，樵人度深竹。酒酣出谷口，世网何羁束。始愿今不从，区区折腰禄。
仲春晚寻覆釜山:蝴蝶弄和风，飞花不知晚。王孙寻芳草，步步忘路远。况我爱青山，涉趣皆游践。萦回必中路，阴晦阳复显。古岸生新泉，霞峰映雪巘。交枝花色异，奇石云根浅。碧洞志忘归，紫芝行可搴。应嗤嵇叔夜，林卧方沉湎。
罢章陵令山居过中峰道者二首:宁辞园令秩，不改渊明调。解印无与言，见山始一笑。幽人还绝境，谁道苦奔峭。随云剩渡溪，出门更垂钓。吾庐青霞里，窗树玄猿啸。微月清风来，方知散发妙。丘壑趣如此，暮年始栖偃。赖遇无心云，不笑归来晚。鸣鸠拂红枝，初服傍清畎。昨日山僧来，犹嫌嘉遁浅。托君紫阳家，路灭心更远。梯云创其居，抱犊上绝巘。杏田溪一曲，霞境峰几转。路石挂飞泉，谢公应在眼。愿言携手去，采药长不返。
登覆釜山遇道人二首:晨策趣无涯，名山深转秀。三休变覆景，万转迷宇宙。攀崖到天窗，入洞穷玉溜。侧径蹲怪石，飞萝掷惊狖。花间炼药人，鸡犬和乳窦。散发便迎客，采芝仍满袖。郭璞赋游仙，始愿今可就。真气重嶂里，知君嘉遁幽。山阶压丹穴，药井通洑流。道者带经出，洞中携我游。欲骖白霓去，且为紫芝留。忽忆武陵事，别家疑数秋。
登玉山诸峰，偶至悟真寺:郭南云水佳，讼简野情发。紫芝每相引，黄绶不能绁。稍入石门幽，始知灵境绝。冥搜未寸晷，仙径俄九折。蟠木盖石梁，崩岩露云穴。数峰拔昆仑，秀色与空澈。玉气交晴虹，桂花留曙月。半岩采珉者，一点如片雪。真赏无前程，奇观宁暂辍。更闻东林磬，可听不可说。兴中寻觉化，寂尔诸象灭。
长安客舍，赠李行父明府:藏器待时少，知人自古难。遂令丹穴凤，晚食金琅玕。谁谓兵戈际，鸣琴方一弹。理烦善用简，济猛能兼宽。夙夜念黎庶，寝兴非宴安。洪波未静壑，何树不惊鸾。凫舄傍京辇，甿心悬灌坛。高槐暗苦雨，长剑生秋寒。旅食还为客，饥年亦尽欢。亲劳携斗水，往往救泥蟠。但恐酬明义，蹉跎芳岁阑。
山居新种花药，与道士同游赋诗:自乐鱼鸟性，宁求农牧资。浅深爱岩壑，疏凿尽幽奇。雨花相助好，莺鸣春草时。种兰入山翠，引葛上花枝。风露拆红紫，缘溪复映池。新泉香杜若，片石引江蓠。宛谓武陵洞，潜应造化移。杖策携烟客，满袖掇芳蕤。蝴蝶舞留我，仙鸡闲傍篱。但令黄精熟，不虑韶光迟。笑指云萝径，樵人那得知。
秋夜梁七兵曹同宿二首:一笑不可得，同心相见稀。摘菱频贳酒，待月未扃扉。星影低惊鹊，虫声傍旅衣。卑栖岁已晚，共羡雁南飞。好欲弃吾道，今宵又遇君。老夫相劝酒，稚子待题文。月下谁家笛，城头几片云。如何此幽兴，明日重离群。
秋夕与梁锽文宴:客到衡门下，林香蕙草时。好风能自至，明月不须期。秋日翻荷影，晴光脆柳枝。留欢美清夜，宁觉晓钟迟。
陪考功王员外城东池亭宴:无双锦帐郎，绝境有林塘。鹤静疏群羽，蓬开失众芳。晴山看不厌，流水趣何长。日晚催归骑，钟声下夕阳。
衡门春夜:不厌晴林下，微风度葛巾。宁唯北窗月，自谓上皇人。丛筱轻新暑，孤花占晚春。寄言庄叟蝶，与尔得天真。
春宵寓直:养拙惯云卧，为郎如鸟栖。不知仙阁峻，惟觉玉绳低。帐喜香烟暖，诗惭赐笔题。未央春漏促，残梦谢晨鸡。
秋夜寄袁中丞、王员外:一夕盈千念，方知别者劳。衰荣难会面，魂梦暂同袍。片月临阶早，晴河度雁高。应怜蒋生径，秋露满蓬蒿。
九日闲居寄登高数子:初服栖穷巷，重阳忆旧游。门闲谢病日，心醉授衣秋。酒尽寒花笑，庭空暝雀愁。今朝落帽客，几处管弦留。
送沈少府还江宁:远宦碧云外，此行佳兴牵。湖山入闾井，鸥鸟傍神仙。斜日背乡树，春潮迎客船。江楼新咏发，应与政声传。
送虞说擢第东游:湖山不可厌，东望有馀情。片玉登科后，孤舟任兴行。月中严子濑，花际楚王城。岁暮云皋鹤，闻天更一鸣。
送边补阙东归省觐:东去有馀意，春风生赐衣。凤凰衔诏下，才子采兰归。斗酒百花里，情人一笑稀。别离须计日，相望在彤闱。
送陈供奉恩敕放归觐省:得意今如此，清光不可攀。臣心尧日下，乡思楚云间。杨柳依归棹，芙蓉栖旧山。采兰兼衣锦，何似买臣还。
送外甥范勉赴任常州长史兼觐省:怜君展骥去，能解倚门愁。就养仍荣禄，还乡即昼游。橘花低客舍，莼菜绕归舟。与报垂纶叟，知吾世网留。
送元评事归山居:忆家望云路，东去独依依。水宿随渔火，山行到竹扉。寒花催酒熟，山犬喜人归。遥羡书窗下，千峰出翠微。
送郭秀才制举下第南游:失志思浪迹，知君晦近名。出关尘渐远，过郢兴弥清。山尽溪初广，人闲舟自行。探幽无旅思，莫畏楚猿鸣。
送马使君赴郑州:东土忽无事，专城复任贤。喜观班瑞礼，还在偃兵年。膏雨带荥水，归人耕圃田。遥知下车日，万井起新烟。
送安都秀才北还:年少工文客，言离却解颜。不嗟荆宝退，能喜彩衣还。新月来前馆，高阳出故关。相思东北望，燕赵隔青山。
送杨皞擢第游江南:行人临水去，新咏复新悲。万里高秋月，孤山远别时。挂帆严子濑，酹酒敬亭祠。岁晏无芳杜，如何寄所思。
送柳道士:去世能成道，游仙不定家。归期千岁鹤，行迈五云车。海上春应尽，壶中日未斜。不知相忆处，琪树几枝花。
送陆贽擢第还苏州:乡路归何早，云间喜擅名。思亲卢橘熟，带雨客帆轻。夜火临津驿，晨钟隔浦城。华亭养仙羽，计日再飞鸣。
送虞说擢第南归觐省:南风起别袂，心到衡湘间。归客楚山远，孤舟云水闲。爱君采莲处，花岛连家山。得意且宁省，人生难此还。
送原公南游:有意兼程去，飘然二翼轻。故乡多久别，春草不伤情。洗钵泉初暖，焚香晓更清。自言难解缚，何日伴师行。
送万兵曹赴广陵:秋日思还客，临流语别离。楚城将坐啸，郢曲有馀悲。山晚桂花老，江寒蘋叶衰。应须杨得意，更诵长卿辞。
送李判官赴桂州幕:欲知儒道贵，缝掖见诸侯。且感千金诺，宁辞万里游。雁峰侵瘴远，桂水出云流。坐惜离居晚，相思绿蕙秋。
赋得绵绵思远道，送岑判官入岭:极目烟霞外，孤舟一使星。兴中寻白雪，梦里过沧溟。夜月松江戍，秋风竹坞亭。不知行远近，芳草日青青。
送唐别驾赴郢州:少年从事好，此去别愁轻。满座诗人兴，随君郢路行。蒹葭侵驿树，云水抱山城。遥爱下车日，江皋春草生。
送郑巨及第后归觐:多才白华子，初擅桂枝名。嘉庆送归客，新秋带雨行。离人背水去，喜鹊近家迎。别赠难为此，衰年畏后生。
宿远上人兰若:香花闭一林，真士此看心。行道白云近，燃灯翠壁深。梵筵清水月，禅坐冷山阴。更说东溪好，明朝乘兴寻。
酬元秘书晚出蓝溪见寄:野兴引才子，独行幽径迟。云留下山处，鸟静出溪时。拙宦不忘隐，归休常在兹。知音倘相访，炊黍扫茅茨。
九日登玉山:霞景青山上，谁知此胜游。龙沙传往事，菊酒对今秋。步石随云起，题诗向水流。忘归更有处，松下片云幽。
春谷幽居:黄鸟鸣园柳，新阳改旧阴。春来此幽兴，宛是谢公心。扫径兰芽出，添池山影深。虚名随振鹭，安得久栖林。
赋得池上双丁香树:得地移根远，交柯绕指柔。露香浓结桂，池影斗蟠虬。黛叶轻筠绿，金花笑菊秋。何如南海外，雨露隔炎洲。
山路见梅，感而有作:莫言山路僻，还被好风催。行客凄凉过，村篱冷落开。晚溪寒水照，晴日数蜂来。重忆江南酒，何因把一杯。
舟中寄李起居:南行风景好，昏旦水皋闲。春色郢中树，晴霞湖上山。去家旅帆远，回首暮潮还。蕙草知何赠，故人云汉间。
夜雨寄寇校书:秋馆烟雨合，重城钟漏深。佳期阻清夜，孤兴发离心。烛影出绡幕，虫声连素琴。此时蓬阁友，应念昔同衾。
喜李侍御拜郎官入省:粉署花骢入，丹霄紫诰垂。直庐惊漏近，赐被觉霜移。汉主前瑶席，穰侯许凤池。应怜后行雁，空羡上林枝。
苏端林亭对酒喜雨:小雨飞林顶，浮凉入晚多。能知留客处，偏与好风过。濯锦翻红蕊，跳珠乱碧荷。芳尊深几许，此兴可酣歌。
题萧丞小池:莺鸣蕙草绿，朝与情人期。林沼忘言处，鸳鸿养翮时。春泉滋药暖，晴日度花迟。此会无辞醉，良辰难再追。
送张五员外东归楚州:缨珮不为美，人群宁免辞。杳然黄鹄去，未负白云期。此别清兴尽，高秋临水时。好山枉帆僻，浪迹到家迟。他日诏书下，梁鸿安可追。
玉山东溪题李叟屋壁:霞景已斜照，烟溪方暝投。山家归路僻，辙迹乱泉流。野老采薇暇，蜗庐招客幽。麏麚突荒院，鸬鹊步闲畴。偶此惬真性，令人轻宦游。
游襄阳泉石晚归:游目随山胜，回桡爱浦长。往来幽不浅，昏旦兴难忘。木末看归翼，莲西失夕阳。人声指闾井，野趣惜林塘。稍近垂杨路，菱舟拥岸香。
送王谏议任东都居守:车徒凤掖东，去去洛阳宫。暂以青蒲隔，还看紫禁同。经过乘雨露，潇洒出鸳鸿。官署名台下，云山旧苑中。暮天双阙静，秋月九重空。且喜成周地，诗人播国风。
酬长孙绎蓝溪寄杏:爱君蓝水上，种杏近成田。拂径清阴合，临流彩实悬。清香和宿雨，佳色出晴烟。懿此倾筐赠，想知怀橘年。芳馨来满袖，琼玖愿酬篇。把玩情何极，云林若眼前。
奉送刘相公江淮催转运:国用资戎事，臣劳为主忧。将征任土贡，更发济川舟。拥传星还去，过池凤不留。唯高饮水节，稍浅别家愁。落叶淮边雨，孤山海上秋。遥知谢公兴，微月上江楼。
送李秀才落第游荆楚:翠羽虽成梦，迁莺尚后群。名逃郤诜策，兴发谢玄文。昏旦扁舟去，江山几路分。上潮吞海日，归雁出湖云。诗思应须苦，猿声莫厌闻。离居见新月，那得不思君。
奉和宣城张太守南亭秋夕怀友:池馆蟪蛄声，梧桐秋露晴。月临朱戟静，河近画楼明。卷幔浮凉入，闻钟永夜清。片云悬曙斗，数雁过秋城。羽扇扬风暇，瑶琴怅别情。江山飞丽藻，谢脁让前名。
过山人所居因寄诸遗补:空谷春云满，愚公晦迹深。一随玄豹隐，几换绿萝阴。绝径人稀到，芳荪我独寻。厨烟住峭壁，酒气出重林。蝴蝶晴还舞，黄鹂晚暂吟。所思青琐客，瑶草寄幽心。
陪南省诸公宴殿中李监宅:将门高胜霍，相子宠过韦。宦贵攀龙后，心倾待士时。壶觞开雅宴，鸳鹭眷相随。舞退燕姬曲，歌征谢脁诗。晚钟过竹静，醉客出花迟。莫惜留馀兴，良辰不可追。
山斋读书寄时校书杜叟:日爱蘅茅下，闲观山海图。幽人自守朴，穷谷也名愚。倒岭和溪雨，新泉到户枢。丛阑齐稚子，蟠木老潜夫。忆戴差过剡，游仙惯入壶。濠梁时一访，庄叟亦吾徒。
晚归蓝田旧居:云卷东皋下，归来省故蹊。泉移怜石在，林长觉原低。旧里情难尽，前山赏未迷。引藤看古木，尝酒咒春鸡。兴与时髦背，年将野老齐。才微甘引退，应得遂霞栖。
经李蒙颍阳旧居:同心而早世，天道亦何论。独有山阳宅，平生永不谖。青溪引白鸟，流涕吊芳荪。蔓草入空室，丛篁深毁垣。旧游还在眼，神理更忘言。唯见东山月，人亡不去门。
赠汉阳隐者:当年不出世，知子餐霞人。乐道复安土，遗荣长隐身。衡茅古林曲，粳稻清江滨。桂棹为渔暇，荷衣御暑新。款颜行在役，幽兴惜今晨。分首天涯去，再来芳杜春。
春夜宴任六昆季宅:际晚绿烟起，入门芳树深。不才叨下客，喜宴齿诸簪。夜月仍携妓，清风更在林。彩毫挥露色，银烛动花阴。自接通家好，应知待士心。向隅逢故识，兹夕愿披襟。
闲居酬张起居见赠:在林非避世，守拙自离群。弱羽谢风水，穷愁依典坟。良知不遐弃，新咏独相闻。能使幽兴苦，坐忘清景曛。前山带乔木，暮鸟联归云。向夕野人思，难忘骑省文。
山下别杜少府:把手意难尽，前山日渐低。情人那忍别，宿鸟尚同栖。寸晷恋言笑，佳期欲阻暌。离云愁出岫，去水咽分溪。庄叟几虚说，杨朱空自迷。伤心独归路，秋草更萋萋。
晚出青门望终南别业:能清谢脁思，暂下承明庐。远山新水下，寒皋微雨馀。更怜归鸟去，宛到卧龙居。笑指丛林上，闲云自卷舒。宁心鸣凤日，却意钓璜初。处贵有馀兴，伊周位不如。
送严士良侍奉詹事南游:疏傅独知止，曾参善爱亲。江山侍行迈，长幼出嚣尘。握手想千古，此心能几人。风光满长陌，草色傍征轮。日夕望荆楚，莺鸣芳杜新。渔烟月下浅，花屿水中春。点翰遥相忆，含情向白蘋。
奉和圣制登朝元阁:六合纡玄览，重轩启上清。石林飞栋出，霞顶泰阶平。拂曙銮舆上，晞阳瑞雪晴。翠微回日驭，丹巘驻天行。御气升银汉，垂衣俯锦城。山通玉苑迥，河抱紫关明。感物乾文动，凝神道化成。周王陟乔岳，列辟让英声。
奉和杜相公移长兴宅，奉呈元相公:守贵常思俭，平津此意深。能卑丞相宅，何谢故人心。种蕙初抽带，移篁不改阴。院梅朝助鼎，池凤夕归林。觉路经中得，沧洲梦里寻。道高仍济代，恩重岂投簪。报国谁知己，推贤共作霖。兴来文雅振，清韵掷双金。
送外甥怀素上人归乡侍奉:释子吾家宝，神清慧有馀。能翻梵王字，妙尽伯英书。远鹤无前侣，孤云寄太虚。狂来轻世界，醉里得真如。飞锡离乡久，宁亲喜腊初。故池残雪满，寒柳霁烟疏。寿酒还尝药，晨餐不荐鱼。遥知禅诵外，健笔赋闲居。
送蒋尚书居守东都:凤辇幸秦久，周人徯帝情。若非君敏德，谁镇洛阳城。前席命才彦，举朝推令名。纶言动北斗，职事守东京。郑履下天去，蘧轮满路声。出关秋树直，对阙远山明。肃肃保厘处，水流宫苑清。长安日西笑，朝夕衮衣迎。
新丰主人:明代少知己，夜光频暗投。迍邅终薄命，动息尽穷愁。自欲归飞鹢，当为不系舟。双垂素丝泪，几弊皂貂裘。暮鸟栖幽树，孤云出旧丘。蛩悲衣褐夕，雨暗转蓬秋。客里冯谖剑，歌中甯戚牛。主人能纵酒，一醉且忘忧。
夕游覆釜山道士观因登玄元庙:冥搜过物表，洞府次溪傍。已入瀛洲远，谁言仙路长。孤烟出深竹，道侣正焚香。鸣磬爱山静，步虚宜夜凉。仍同象帝庙，更上紫霞冈。霁月悬琪树，明星映碧堂。倾思丹灶术，愿采玉芝芳。傥把浮丘袂，乘云别旧乡。
陪郭常侍令公东亭宴集:盛业山河列，重名剑履荣。珥貂为相子，开阁引时英。美景池台色，佳期宴赏情。词人载笔至，仙妓出花迎。暗竹朱轮转，回塘玉佩鸣。舞衫招戏蝶，歌扇隔啼莺。饮德心皆醉，披云兴转清。不愁欢乐尽，积庆在和羹。
太子李舍人城东别业与二三文友逃暑:下马失炎暑，重门深绿篁。宫臣礼嘉客，林表开兰堂。兹夕兴难尽，澄罍照墨场。鲜风吹印绶，密坐皆馨香。美景惜文会，清吟迟羽觞。东林晚来好，目极趣何长。鸟道挂疏雨，人家残夕阳。城隅拥归骑，留醉恋琼芳。
柏崖老人号无名先生男削发女黄冠自以云泉独乐命予赋诗:古也忧婚嫁，君能乐性肠。长男栖月宇，少女炫霓裳。问尔餐霞处，春山芝桂旁。鹤前飞九转，壶里驻三光。与我开龙峤，披云静药堂。胡麻兼藻绿，石髓隔花香。帝力言何有，椿年喜渐长。窅然高象外，宁不傲羲皇。
赠李十六:半面喜投分，数年钦盛名。常思梦颜色，谁忆访柴荆。忽听款扉响，欣然倒屣迎。蓬蒿驻驺驭，鸡犬傍簪缨。酌水即嘉宴，新知甚故情。仆夫视日色，栖鸟催车声。自尔宴言后，至今门馆清。何当更乘兴，林下已苔生。
裴仆射东亭:凤扆任匡济，云溪难退还。致君超列辟，得道在荣班。朱戟缭垣下，高斋芳树间。隔花开远水，废卷爱晴山。晚沐值清兴，知音同解颜。藉兰开赐酒，留客下重关。仙犬逐人静，朝车映竹闲。则知真隐逸，未必谢区寰。轩后三朝顾，赤松何足攀。
中书王舍人辋川旧居:几年家绝壑，满径种芳兰。带石买松贵，通溪涨水宽。诵经连谷响，吹律减云寒。谁谓桃源里，天书问考槃。一从解蕙带，三入偶蝉冠。今夕复何夕，归休寻旧欢。片云隔苍翠，春雨半林湍。藤长穿松盖，花繁压药栏。景深青眼下，兴绝彩毫端。笑向同来客，登龙此地难。
送襄阳卢判官奏开河事:千里趋魏阙，一言简圣聪。河流引关外，国用赡秦中。有诏许其策，随山兴此功。连云积石阻，计日安波通。飞棹转年谷，利人胜岁丰。言归汉阳路，拜手蓬莱宫。紫殿赐衣出，青门酣酌同。晚阳过微雨，秋水见新鸿。坐惜去车远，愁看离馆空。因思郢川守，南楚满清风。
奉和中书常舍人晚秋集贤院即事寄徐薛二侍御:文星垂太虚，辞伯综群书。彩笔下鸳掖，褒衣来石渠。典坟探奥旨，造化睹权舆。述圣鲁宣父，通经汉仲舒。窗明宜缥带，地肃近丹除。清昼删诗暇，高秋作赋初。露盘侵汉耸，宫柳度鸦疏。静对连云阁，晴闻过阙车。旧僚云出矣，晚岁复何如。海峤瞻归路，江城梦直庐。含毫思两凤，望远寄双鱼。定笑巴歌拙，还参丽曲馀。
和范郎中宿直中书，晓玩清池，赠南省同僚两垣遗补:青琐留才子，春池静禁林。自矜仙岛胜，宛在掖垣深。引派彤庭里，含虚玉砌阴。涨来知圣泽，清处见天心。兰气飘红岸，文星动碧浔。凤栖长近日，虬卧欲为霖。席宠虽高位，流谦乃素襟。焚香春漏尽，假寐晓莺吟。丹地宜清泚，朝阳复照临。司言兼逸趣，鼓兴接知音。义惊摛藻，三台响掷金。为怜风水外，落羽此漂沉。
仲春宴王补阙城东小池:王孙兴至幽寻好，芳草春深景气和。药院爱随流水入，山斋喜与白云过。犹嫌巢鹤窥人远，不厌丛花对客多。醉来倚玉无馀事，目送归鸿笑复歌。
送李评事赴潭州使幕:湖南远去有馀情，蘋叶初齐白芷生。谩说简书催物役，遥知心赏缓王程。兴过山寺先云到，啸引江帆带月行。幕下由来贵无事，伫闻谈笑静黎氓。
送韦信爱子归觐:离舟解缆到斜晖，春水东流燕北飞。才子学诗趋露冕，棠花含笑待斑衣。稍闻江树啼猿近，转觉山林过客稀。借问还珠盈合浦，何如鲤也入庭闱。
送兴平王少府游梁:旧识相逢情更亲，攀欢甚少怆离频。黄绶罢来多远客，青山何处不愁人。日斜官树闻蝉满，雨过关城见月新。梁国遗风重词赋，诸侯应念马卿贫。
送张员外出牧岳州:凤凰衔诏与何人，喜政多才宠寇恂。台上鸳鸾争送远，岳阳云树待行春。自怜黄阁知音在，不厌彤幨出守频。应笑冯唐衰且拙，世情相见白头新。
送马员外拜官觐省:二十为郎事汉文，鸳雏骥子自为群。笔精已许台中妙，剑术还令世上闻。归觐屡经槐里月，出师常笑棘门军。莫言来往朝天远，看取鸣鞘入断云。
九日宴浙江西亭:诗人九日怜芳菊，筵客高斋宴浙江。渔浦浪花摇素壁，西陵树色入秋窗。木奴向熟悬金实，桑落新开泻玉缸。四子醉时争讲习，笑论黄霸旧为邦。
和王员外雪晴早朝:紫微晴雪带恩光，绕仗偏随鸳鹭行。长信月留宁避晓，宜春花满不飞香。独看积素凝清禁，已觉轻寒让太阳。题柱盛名兼绝唱，风流谁继汉田郎。
避暑纳凉:木槿花开畏日长，时摇轻扇倚绳床。初晴草蔓缘新笋，频雨苔衣染旧墙。十旬河朔应虚醉，八柱天台好纳凉。无事始然知静胜，深垂纱帐咏沧浪。
乐游原晴望上中书李侍郎:爽气朝来万里清，凭高一望九秋轻。不知凤沼霖初霁，但觉尧天日转明。四野山河通远色，千家砧杵共秋声，遥想青云丞相府，何时开阁引书生。
寄永嘉王十二:永嘉风景入新年，才子诗成定可怜。梦里还乡不相见，天涯忆戴复谁传。花倾晓露垂如泪，莺拂游丝断若弦。愿得回风吹海雁，飞书一宿到君边。
酬赵给事相寻不遇留赠:谁忆颜生穷巷里，能劳马迹破春苔。忽看童子扫花处，始愧夕郎题凤来。斜景适随诗兴尽，好风才送珮声回。岂无鸡黍期他日，惜此残春阻绿杯。
山中酬杨补阙见过:日暖风恬种药时，红泉翠壁薜萝垂。幽溪鹿过苔还静，深树云来鸟不知。青琐同心多逸兴，春山载酒远相随。却惭身外牵缨冕，未胜杯前倒接罒离。
同王錥起居程浩郎中韩翃舍人题安国寺用上人院:慧眼沙门真远公，经行宴坐有儒风。香缘不绝簪裾会，禅想宁妨藻思通。曙后炉烟生不灭，晴来阶色并归空。狂夫入室无馀事，唯与天花一笑同。
赠张南史:紫泥何日到沧洲，笑向东阳沈隐侯。黛色晴峰云外出，縠文江水县前流。使臣自欲论公道，才子非关厌薄游。溪畔秋兰虽可佩，知君不得少停舟。
新雨喜得王卿书问:苦雨暗秋径，寒花垂紫苔。愁中绿尊尽，梦里故人来。果有相思字，银钩新月开。
题张蓝田讼堂:角巾高枕向晴山，颂简庭空不用关。秋风窗下琴书静，夜景门前人吏闲。稍觉渊明归思远，东皋月出片云还。
梨花:艳静如笼月，香寒未逐风。桃花徒照地，终被笑妖红。
蓝田溪杂咏二十二首。板桥:静宜樵隐度，远与车马隔。有时行药来，喜遇归山客。
蓝田溪杂咏二十二首。晚归鹭:池上静难厌，云间欲去晚。忽背夕阳飞，乘兴清风远。
蓝田溪杂咏二十二首。竹屿:幽鸟清涟上，兴来看不足。新篁压水低，昨夜鸳鸯宿。
蓝田溪杂咏二十二首。戏鸥:乍依菱蔓聚，尽向芦花灭。更喜好风来，数片翻晴雪。
蓝田溪杂咏二十二首。石莲花:幽石生芙蓉，百花惭美色。远笑越溪女，闻芳不可识。
送崔山人归山:东山残雨挂斜晖，野客巢由指翠微。别酒稍酣乘兴去，知君不羡白云归。
题礼上人壁画山水:连山画出映禅扉，粉壁香筵满翠微。坐来炉气萦空散，共指晴云向岭归。
送欧阳子还江华郡:江华胜事接湘滨，千里湖山入兴新。才子思归催去棹，汀花且为驻残春。
与赵莒茶宴:竹下忘言对紫茶，全胜羽客醉流霞。尘心洗尽兴难尽，一树蝉声片影斜。
送张参及第还家:大学三年闻琢玉，东堂一举早成名。借问还家何处好，玉人含笑下机迎。
九日田舍:今日陶家野兴偏，东篱黄菊映秋田。浮云暝鸟飞将尽，始达青山新月前。
二风诗。乱风诗五篇。至虐:夫为君上兮，慈顺明恕，可以化人。忍行昏恣，独乐其身；一徇所欲，万方悲哀。于斯而喜，当云何哉？夫为君上兮，兢慎俭约，可以保身，忍行荒惑，虐暴于人；前世失国，如王者多。于斯不寤，当如之何。
系乐府十二首。寿翁兴:借问多寿翁，何方自修育。惟云顺所然，忘情学草木。始知世上术，劳苦化金玉。不见充所求，空闻肆耽欲。清和存王母，潜濩无乱黩。谁正好长生，此言堪佩服。
漫歌八曲。大回中:樊水欲东流，大江又北来。樊山当其南，此中为大回。回中鱼好游，回中多钓舟。漫欲作渔人，终焉无所求。
演兴四首。招太灵:招太灵兮山之巅，山屹山兮水沦涟。祠之襰兮眇何年，木修修兮草鲜鲜。嗟魑魅兮淫厉，自古昔兮崇祭。禧太灵兮端清，予愿致夫精诚。久愵兮忄充忄充，招捃扌痐兮呼风。风之声兮起飗飗，吹玄云兮散而浮。望太灵兮俨而安，澹油溶兮都清闲。
演兴四首。初祀:山之乳兮葺太祠，木孙为桷兮木母榱。云缨为□兮愚木栭。洞渊禅兮揭巍巍。涂木兰兮莳糅蔫，被弱草兮禘礿联。仡浑洪兮馥阗阗，管化石兮洞刳天。翘修钐兮掉芜殳，灵巫讠累兮舞颙干。荐天鱼孝兮酒阳泉，献水芸兮饭霜秈，与太灵兮千万年。
演兴四首。讼木魅:登高峰兮俯幽谷，心悴悴兮念群木。见樗栲兮相阴覆，怜梫榕兮不丰茂；见榛梗之森梢，闵枞橎兮合蠹。槢桡桡兮未坚，椲桹桹兮可屈。櫁本本樽兮不香，拔丰茸兮已实。岂元化之不均兮，非雨露之偏殊。谅理性之不等于顺时兮，不如瘱吾心以冥想，终念此兮不怡。儓予莫识天地之意兮，愿截恶木之根，倾枭獍之古巢，取□童以为薪。割大木使飞焰，徯枯腐之烧焚。实非吾心之不仁惠也，岂耻夫善恶之相纷。且欲畚三河之膏壤，裨济水之清涟。将封灌乎善木，令橚橚以梴梴。尚畏乎众善之未茂兮，为众恶之所挑凌。思聚义以为曹，令敷扶以相胜。取方所以柯如兮，吾将出于南荒。求寿藤与蟠木，吾将出于东方。祈有德而来归，辅神柽与坚香。且忧颙之翩翩，又愁狖之奔驰。及阴阳兮不和，恶此土之失时。今神柽兮不茂，使坚香兮不滋。重嗟惋兮何补，每齐心以精意。切援祝于神明，冀感通于天地。犹恐众妖兮木魅，魍魉兮山精，上误惑于灵心，经绐于言兮不听。敢引佩以指水，誓吾心兮自明。
演兴四首。闵岭中:□群山以延想，吾独闵乎岭中。彼岭中兮何有，有天含之玉峰。殊閟绝之极颠，上闻产乎翠茸。欲采之以将寿，眇不知夫所从。大渊蕴蕴兮绝嶘岌岌，非梯梁以通险，当无路兮可入。彼猛毒兮曹聚，必凭托乎阻修。常儗儗兮伺人，又如何兮不愁。彼妖精兮变怪，必假见于风雨。常闪闪而伺人，又如何兮不苦。欲仗仁兮托信，将径往兮不难。久懹懹以忄夌惋，却迟回而永叹。惧大灵兮不知，以予心为永惟。若不可乎遂已，吾终保夫直方。则必蒙皮篻以为矢，弦毋筱以为弧。化毒铜以为戟，刺棘竹以为殳。得猛烈之材，获与之而并驱。且舂刺乎恶毒，又引射夫妖怪。尽群类兮使无，令善仁兮不害。然后采梫榕以驾深，收枞橞兮梯险。跻予身之飘飘，承予步之足炎足炎。入岭中而登玉峰，极閟绝而求翠茸。将吾寿兮随所从，思未得兮马如龙。独翳蔽于山颠，久低回而愠瘀。空仰讼于上玄，彼至精兮必应。宁古有而今无，将与身而皆亡。岂言之而已乎。
闵荒诗:炀皇嗣君位，隋德滋昏幽。日作及身祸，以为长世谋。居常耻前王，不思天子游。意欲出明堂，便登浮海舟。令行山川改，功与玄造侔。河淮可支合，峰山扈生回沟。封陨下泽中，作山防逸流。船舲状龙鹢，若负宫阙浮。荒娱未央极，始到沧海头。忽见海门山，思作望海楼。不知新都城，已为征战丘。当时有遗歌，歌曲太冤愁。四海非天狱，何为非天囚。天囚正凶忍，为我万姓雠。人将引天钐，人将持天锼。所欲充其心，相与绝悲忧。自得隋人歌，每为隋君羞。欲歌当阳春，似觉天下秋。更歌曲未终，如有怨气浮。奈何昏王心，不觉此怨尤。遂令一夫唱，四海欣提矛。吾闻古贤君，其道常静柔。慈惠恐不足，端和忘所求。嗟嗟有隋氏，惛惛谁与俦。
雪中怀孟武昌:冬来三度雪，农者欢岁稔。我麦根已濡，各得在仓廪。天寒未能起，孺子惊人寝。云有山客来，篮中见冬簟。烧柴为温酒，煮鳜为作沈。客亦爱杯尊，思君共杯饮。所嗟山路闲，时节寒又甚。不能苦相邀，兴尽还就枕。
招孟武昌:风霜枯万物，退谷如春时。穷冬涸江海，杯湖澄清漪。湖尽到谷口，单船近阶墀。湖中更何好，坐见大江水。欹石为水涯，半山在湖里。谷口更何好，绝壑流寒泉。松桂荫茅舍，白云生坐边。武昌不干进，武昌人不厌。退谷正可游，杯湖任来泛。湖上有水鸟，见人不飞鸣。谷口有山兽，往往随人行。莫将车马来，令我鸟兽惊。
招陶别驾家阳华作:海内厌兵革，骚骚十二年。阳华洞中人，似不知乱焉。谁能家此地，终老可自全。草堂背岩洞，几峰轩户前。清渠匝庭堂，出门仍灌田。半崖盘石径，高亭临极巅。引望见何处，迤逶陇北川。杉松几万株，苍苍满前山。岩高暧华阳，飞溜何潺潺。洞深迷远近，但觉多洄渊。昼游兴未尽，日暮不欲眠。探烛饮洞中，醉昏漱寒泉。始知天下心，耽爱各有偏。陶家世高逸，公忍不独然。无或毕婚嫁，竟为俗务牵。
游石溪示学者:小溪在城下，形胜堪赏爱。尤宜春水满，水石更殊怪。长山势回合，井邑相萦带。石林绕舜祠，西南正相对。阶庭无争讼，郊境罢守卫。时时溪上来，劝引辞学辈。今谁不务武，儒雅道将废。岂忘二三子，旦夕相勉励。
游潓泉示泉上学者:顾吾漫浪久，不欲有所拘。每到潓泉上，情性可安舒。草堂在山曲，澄澜涵阶除。松竹阴幽径，清源涌坐隅。筑塘列圃畦，引流灌时蔬。复在郊郭外，正堪静者居。惬心则自适，喜尚人或殊。此中若可安，不服铜虎符。
喻瀼溪乡旧游:往年在瀼滨，瀼人皆忘情。今来游瀼乡，瀼人见我惊。我心与瀼人，岂有辱与荣。瀼人异其心，应为我冠缨。昔贤恶如此，所以辞公卿。贫穷老乡里，自休还力耕。况曾经逆乱，日厌闻战争。尤爱一溪水，而能存让名。终当来其滨，饮啄全此生。
喻旧部曲:漫游樊水阴，忽见旧部曲。尚言军中好，犹望有所属。故令争者心，至死终不足。与之一杯酒，喻使烧戎服。兵兴向十年，所见堪叹哭。相逢是遗人，当合识荣辱。劝汝学全生，随我畬退谷。
酬孟武昌苦雪:积雪闲山路，有人到庭前。云是孟武昌，令献苦雪篇。长吟未及终，不觉为凄然。古之贤达者，与世竟何异。不能救时患，讽谕以全意。知公惜春物，岂非爱时和。知公苦阴雪，伤彼灾患多。奸凶正驱驰，不合问君子。林莺与野兽，无乃怨于此。兵兴向九岁，稼穑谁能忧。何时不发卒，何日不杀牛。耕者日已少，耕牛日已希。皇天复何忍，更又恐毙之。自经危乱来，触物堪伤叹。见君问我意，只益胸中乱。山禽饥不飞，山木冻皆折。悬泉化为冰，寒水近不热。出门望天地，天地皆昏昏。时见双峰下，雪中生白云。
漫酬贾沔州:往年壮心在，尝欲济时难。奉诏举州兵，令得诛暴叛。上将屡颠覆，偏师尝救乱。未曾弛戈甲，终日领簿案。出入四五年，忧劳忘昏旦。无谋静凶丑，自觉愚且懦。岂欲皂枥中，争食麧与藖。去年辞职事，所惧贻忧患。天子许安亲，官又得闲散。自家樊水上，性情尤荒慢。云山与水木，似不憎吾漫。以兹忘时世，日益无畏惮。漫醉人不嗔，漫眠人不唤。漫游无远近，漫乐无早晏。漫中漫亦忘，名利谁能算。闻君劝我意，为君一长叹。人谁年八十，我已过其半。家中孤弱子，长子未及冠。且为儿童主，种药老谿涧。
宴湖上亭作:广亭盖小湖，湖亭实清旷。轩窗幽水石，怪异尤难状。石尊能寒酒，寒水宜初涨。岸曲坐客稀，杯浮上摇漾。远水入帘幕，淅沥吹酒舫。欲去未回时，飘飘正堪望。酣兴思共醉，促酒更相向。舫去若惊凫，溶瀛满湖浪。朝来暮忘返，暮归独惆怅。谁肯爱林泉，从吾老湖上。
夜宴石鱼湖作:风霜虽惨然，出游熙天正。登临日暮归，置酒湖上亭。高烛照泉深，光华溢轩楹。如见海底日，曈曈始欲生。夜寒闭窗户，石溜何清泠。若在深洞中，半崖闻水声。醉人疑舫影，呼指递相惊。何故有双鱼，随吾酒舫行。醉昏能诞语，劝醉能忘情。坐无拘忌人，勿限醉与醒。
刘侍御月夜宴会:我从苍梧来，将耕旧山田。踟蹰为故人，且复停归船。日夕得相从，转觉和乐全。愚爱凉风来，明月正满天。河汉望不见，几星犹粲然。中夜兴欲酣，改坐临清川。未醉恐天旦，更歌促繁弦。欢娱不可逢，请君莫言旋。
登白云亭:出门见南山，喜逐松径行。穷高欲极远，始到白云亭。长山绕井邑，登望宜新晴。州渚曲湘水，萦回随郡城。九疑千万峰，嵺嵺天外青。烟云无远近，皆傍林岭生。俯视松竹间，石水何幽清。涵映满轩户，娟娟如镜明。何人病惛浓，积醉且未醒。与我一登临，为君安性情。
宿丹崖翁宅:扁舟欲到泷口湍，春水湍泷上水难。投竿来泊丹崖下，得与崖翁尽一欢。丹崖之亭当石颠，破竹半山引寒泉。泉流掩映在木杪。有若白鸟飞林间。往往随风作雾雨，湿人巾履满庭前。丹崖翁，爱丹崖，弃官几年崖下家。儿孙棹船抱酒瓮，醉里长歌挥钓车。吾将求退与翁游，学翁歌醉在鱼舟。官吏随人往未得，却望丹崖惭复羞。
欸乃曲五首:偶存名迹在人间，顺俗与时未安闲。来谒大官兼问政，扁舟却入九疑山。湘江二月春水平，满月和风宜夜行。唱桡欲过平阳戍，守吏相呼问姓名。千里枫林烟雨深，无朝无暮有猿吟。停桡静听曲中意，好是云山韶濩音。零陵郡北湘水东，浯溪形胜满湘中。溪口石颠堪自逸，谁能相伴作渔翁。下泷船似入深渊，上泷船似欲升天。泷南始到九疑郡，应绝高人乘兴船。
会稽秋晚奉呈于太守:寂寂讼庭幽，森森戟户秋。山光隐危堞，湖色上高楼。禹穴探书罢，天台作赋游。云浮将越客，岁晚共淹留。
题严陵钓台:旧隐人如在，清风亦似秋。客星沈夜壑，钓石俯春流。鸟向乔枝聚，鱼依浅濑游。古来芳饵下，谁是不吞钩。
清明日自西午桥至瓜岩村有怀:晚霁龙门雨，春生汝穴风。鸟啼官路静，花发毁垣空。鸣玉惭时辈，垂丝学老翁。旧游人不见，惆怅洛城东。
送窦十九判官使江南:游客淹星纪，裁诗炼土风。今看乘传去，那与问津同。南郡迎徐子，临川谒谢公。思归一惆怅，於越古亭中。
江上送客游庐山:楚客自相送，沾裳春水边。晚来风信好，并发上江船。花映新林岸，云开瀑布泉。惬心应在此，佳句向谁传。
酬张二十员外前国子博士窦叔向:故交日零落，心赏寄何人。幸与冯唐遇，心同迹复亲。语言未终夕，离别又伤春。结念湓城下，闻猿诗兴新。
赠章八元:相见谈经史，江楼坐夜阑。风声吹户响，灯影照人寒。俗薄交游尽，时危出处难。衰年逢二妙，亦得闷怀宽。
九日巴丘杨公台上宴集:凄凄霜日上高台，水国秋凉客思哀。万叠银山寒浪起，一行斜字早鸿来。谁家捣练孤城暮，何处题衣远信回。江汉路长身不定，菊花三笑旅怀开。
游灵岩:灵岩有路入烟霞，台殿高低释子家。风满回廊飘坠叶，水流绝涧泛秋花。青松阅世风霜古，翠竹题诗岁月赊。谁谓无生真可学，山中亦自有年华。
河间献王墓:汉家宗室独称贤，遗事闲中见旧编。偶过河间寻往迹，却怜荒冢带寒烟。频求千古书连帙，独对三雍策几篇。雅乐未兴人已逝，雄歌依旧大风传。
秋日道中:齐鲁西风草树秋，川原高下过东州。道边白鹤来华表，陌上苍麟卧古丘。九曲半应非禹迹，三山何处是仙洲。径行俯仰成今古，却忆当年赋远游。
寄郑员外:经月愁闻雨，新年苦忆君。何时共登眺，整屐待晴云。
山家:板桥人渡泉声，茅檐日午鸡鸣。莫嗔焙茶烟暗，却喜晒谷天晴。
送李司直赴江西使幕:敛版辞汉廷，进帆归楚幕。三江城上转，九里人家泊。好酒近宜城，能诗谢康乐。雨晴西山树，日出南昌郭。竹露点衣巾，湖烟湿扃钥。主人苍玉佩，后骑黄金络。高视领八州，相期同一鹗。行当报知己，从此飞寥廓。
经月岩山:驱车过闽越，路出饶阳西。仙山翠如画，簇簇生虹蜺。群峰若侍从，众阜如婴提。岩峦互吞吐，岭岫相追携。中有月轮满，皎洁如圆珪。玉皇恣游览，到此神应迷。嫦娥曳霞帔，引我同攀跻。腾腾上天半，玉镜悬飞梯。瑶池何悄悄，鸾鹤烟中栖。回头望尘事，露下寒凄凄。
送山阴姚丞携妓之任兼寄山阴苏少府:东风香草路，南客心容与。白皙吴王孙，青蛾柳家女。都门数骑出，河口片帆举。夜簟眠橘洲，春衫傍枫屿。山阴政简甚从容，到罢唯求物外踪。落日花边剡溪水，晴烟竹里会稽峰。才子风流苏伯玉，同官晓暮应相逐。加餐共爱鲈鱼肥，醒酒仍怜甘蔗熟。知君炼思本清新，季子如今德有邻。他日如寻始宁墅，题诗早晚寄西人。
赠别成明府赴剑南:朝为三室印，晚为三蜀人。遥知下车日，正及巴山春。县道橘花里，驿流江水滨。公门辄无事，赏地能相亲。解衣初醉绿芳夕，应采蹲鸱荐佳客。霁水远映西川时，闲望碧鸡飞古祠。爱君乐事佳兴发，天外铜梁多梦思。
送夏侯侍郎:元戎车右早飞声，御史府中新正名。翰墨已齐钟大理，风流好继谢宣城。从军晓别龙骧幕，六骑先驱嘶近郭。前路应留白玉台，行人辄美黄金络。使君下马爱瀛洲，简贵将求物外游。听讼不闻乌布帐，迎宾暂著紫绨裘。公庭日夕罗山翠，功遂心闲无一事。移书或问岛边人，立仗时呼铃下吏。事业初传小夏侯，中年剑笏在西州。浮云飞鸟两相忘，他日依依城上楼。
送李湜下第归卫州便游河北:莫嗟太常屈，便入苏门啸。道在应未迟，勿作我身料。轻云日下不成阴，出对流芳搅别心。万雉城东春水阔，千人乡北晚花深。旧竹青青常绕宅，到时疏旷应自适。佳期纵得上宫游，旅食还为北邙客。路出司州胜景长，西山翠色带清漳。仙人矶近茱萸涧，铜雀台临野马冈。屡道主人多爱士，何辞策马千馀里。高谭魏国访先生，修刺平原过内史。一举青云在早秋，恐君从此便淹留。有钱莫向河间用，载笔须来阙下游。
送蓚县刘主簿楚:起家得事平原侯，晚出都门辞旧游。草色连绵几千里，青骊躞蹀路旁子。花深近县宿河阳，竹映春舟渡淇水。邺下淹留佳赏新，群公旧日心相亲。金盘晓鲙朱衣鲋，玉簟宵迎翠羽人。王程书使前期促，他日应知举鞭速。寒水浮瓜五月时，把君衣袖长河曲。
题玉山观禅师兰若:玉山宴坐移年月，锡杖承恩诣丹阙。先朝亲与会龙华，紫禁鸣钟白日斜。宫女焚香把经卷，天人就席礼袈裟。禅床久卧虎溪水，兰若初开凤城里。不出嚣尘见远公，道成何必青莲宫。朝持药钵千家近，暮倚绳床一室空。掖垣挥翰君称美，远客陪游问真理。薄宦深知误此心，回心愿学雷居士。
赠别上元主簿张著:上书一见平津侯，剑笏斜齐秣陵尉。朝垂绶带迎远客，暮锁印囊飞上吏。长乐花深万井时，同官无事有归期。回船对酒三生渚，系马焚香五愿祠。日日澄江带山翠，绿芳都在经过地。行人看射领军堂，游女题诗光宅寺。风流才调爱君偏，此别相逢定几年。惆怅浮云迷远道，张侯楼上月娟娟。
别李明府:宠光五世腰青组，出入珠宫引箫鼓。醉舞雄王玳瑁床，娇嘶骏马珊瑚柱。胡儿夹鼓越婢随，行捧玉盘尝荔枝。罗山道士请人送，林邑使臣调象骑。爱君一身游上国，阙下名公如旧识。万里初怀印绶归，湘江过尽岭花飞。五侯焦石烹江笋，千户沉香染客衣。别后想君难可见，苍梧云里空山县。汉苑芳菲入夏阑，待君障日蒲葵扇。
送万巨:汉相见王陵，扬州事张禹。风帆木兰楫，水国莲花府。百丈清江十月天，寒城鼓角晓钟前。金炉促膝诸曹吏，玉管繁华美少年。有时过向长干地，远对湖光近山翠。好逢南苑看人归，也向西池留客醉。高柳垂烟橘带霜，朝游石渚暮横塘。红笺色夺风流座，白苎词倾翰墨场。夫子前年入朝后，高名籍籍时贤口。共怜诗兴转清新，继远家声在此身。屈指待为青琐客，回头莫羡白亭人。
送巴州杨使君:白云县北千山口，青岁欲开残雪后。前驱锦带鱼皮鞮，侧佩金璋虎头绶。南郑侯家醉落晖，东关陌上著鞭归。愁看野马随官骑，笑取秦人带客旗。使者下车忧疾苦，豪吏销声出公府。万里歌钟相庆时，巴童声节渝儿舞。
送王侍御赴江西兼寄李袁州:中朝理章服，南国随旌旆。腊酒湘城隅，春衣楚江外。垂帘白角簟，下箸鲈鱼鲙。雄笔佐名公，虚舟应时辈。按俗承流几路清，平明山霭春江云。湓城诗赠鱼司马，汝水人逢王右军。绿蘋白芷遥相引，孤兴幽寻知不近。井上铜人行见无，湖中石燕飞应尽。礼门前直事仙郎，腰垂青绶领咸阳。花间五马迎君日，雨霁烟开玉女冈。
寄雍丘窦明府:少年结绶骋金羁，许下如看琼树枝。入里亲过朗陵伯，出门高视颍川儿。西游太府东乘传，泗上诸侯谁不羡。时辈宁将白笔期，高流伫向丹霄见。何事翻飞不及群，虎班突骑来纷纷。吴江垂钓楚山醉，身寄沧波心白云。中岁胡尘静如扫，一官又罢行将老。薛公荐士得君初，□领黄金千室馀。机尽独亲沙上鸟，家贫唯向釜中鱼。□□□□□□□，□出重门烟树里。感物吟诗对暮天，怀人倚杖临秋水。别离几日问前期，鸣雁亭边人去时。独坐不堪朝与夕，高风萧索乱蝉悲。
赠兖州孟都督:少年亲事冠军侯，中岁仍迁北兖州。露冕宁夸汉车服，下帷常讨鲁春秋。后斋草色连高阁，事简人稀独行乐。闲心近掩陶使君，诗兴遥齐谢康乐。远山重叠水逶迤，落日东城闲望时。不见双亲办丰膳，能留五马尽佳期。北场争转黄金勒，爱客华亭赏秋色。卷帘满地铺氍毹，吹角鸣弦开玉壶。愿学平原十日饮，此时不忍歌骊驹。
赠别太常李博士兼寄两省旧游:两年戴武弁，趋侍明光殿。一朝簪惠文，客事信陵君。简异当朝执，香非寓直熏。差肩何记室，携手李将军。玉镫初回酸枣馆，金钿正舞石榴裙。忽惊万事随流水，不见双旌逐塞云。感旧抚心多寂寂，与君相遇头初白。暂夸五首军中诗，还忆万年枝下客。昨日留欢今送归，空披秋水映斜晖。闲吟佳句对孤鹤，惆怅寒霜落叶稀。
送崔秀才赴上元兼省叔父:寒塘敛暮雪，腊鼓迎春早。匹马五城人，重裘千里道。淮山轻露湿，江树狂风扫。楚县九酝醲，扬州百花好。练湖东望接云阳，女市西游入建康。行乐远夸红布旆，风流近赌紫香囊。诗家行辈如君少，极目苦心怀谢脁。烟开日上板桥南，吴岫青青出林表。
赠张建:结客平陵下，当年倚侠游。传看辘轳剑，醉脱骕骦裘。翠羽双鬟妾，珠帘百尺楼。春风坐相待，晚日莫淹留。
送监军李判官:上客佩双剑，东城喜再游。旧从张博望，新事郑长秋。踏水回金勒，看风试锦裘。知君不久住，汉将扫旄头。
送张儋水路归北海:千里东归客，孤心忆旧游。片帆依白水，高枕卧青州。柏寝寒芜变，梧台宿雨收。知君心兴远，每上海边楼。
送故人归鲁:鲁客多归兴，居人怅别情。雨馀衫袖冷，风急马蹄轻。秋草灵光殿，寒云曲阜城。知君拜亲后，少妇下机迎。
题龙兴寺澹师房:双林彼上人，诗兴转相亲。竹里经声晚，门前山色春。卷帘苔点净，下箸药苗新。记取无生理，归来问此身。
送客游江南:南使孤帆远，东风任意吹。楚云殊不断，江鸟暂相随。月净鸳鸯水，春生豆蔻枝。赏称佳丽地，君去莫应知。
寻胡处士不遇:到来心自足，不见亦相亲。说法思居士，忘机忆丈人。微风吹药案，晴日照茶巾。幽兴殊未尽，东城飞暮尘。
送客游江南:桂水随去远，赏心知有馀。衣香楚山橘，手鲙湘波鱼。芳芷不共把，浮云怅离居。遥想汨罗上，吊屈秋风初。
送海州姚别驾:少年为长史，东去事诸侯。坐觉千闾静，闲随五马游。行人楚国道，暮雪郁林州。他日知相忆，春风海上楼。
送夏侯审:谢公邻里在，日夕问佳期。春水人归后，东田花尽时。下楼闲待月，行乐笑题诗。他日吴中路，千山入梦思。
送寿州陈录事:寿阳南渡口，敛笏见诸侯。五两楚云暮，千家淮水秋。开帘对芳草，送客上春洲。请问山中桂，王孙几度游。
题慈仁寺竹院:千峰对古寺，何异到西林。幽磬蝉声下，闲窗竹翠阴。诗人谢客兴，法侣远公心。寂寂炉烟里，香花欲暮深。
赠长洲何主簿:挂席逐归流，依依望虎丘。残春过楚县，夜雨宿吴洲。野寺吟诗入，溪桥折笋游。到官无一事，清静有诸侯。
同中书刘舍人题青龙上房:西掖归来后，东林静者期。远峰春雪里，寒竹暮天时。笑说金人偈，闲听宝月诗。更怜茶兴在，好出下方迟。
李中丞宅夜宴送丘侍御赴江东便往辰州:积雪临阶夜，重裘对酒时。中丞违沈约，才子送丘迟。一路三江上，孤舟万里期。辰州佳兴在，他日寄新诗。
奉和元相公家园即事寄王相公:共列中台贵，能齐物外心。回车青阁晚，解带碧茸深。寒水分畦入，晴花度竹寻。题诗更相忆，一字重千金。
送刘长上归城南别业:数刻是归程，花间落照明。春衣香不散，骏马汗犹轻。南渡春流浅，西风片雨晴。朝还会相就，饭尔五侯鲭。
送营城李少府:怀禄兼就养，更怀趋府心。晴山东里近，春水北门深。新绶映芳草，旧家依远林。还乘郑小驷，躞蹀县城阴。
送客一归襄阳二归浔阳:南驱匹马会心期，东望扁舟惬梦思。熨斗山前春色早，香炉峰顶暮烟时。空林欲访庞居士，古寺应怀远法师。两地由来堪取兴，三贤他日幸留诗。
送故人赴江陵寻庾牧:主人持节拜荆州，走马应从一路游。斑竹冈连山雨暗，枇杷门向楚天秋。佳期笑把斋中酒，远意闲登城上楼。文体此时看又别，吾知小庾甚风流。
送客归江州:东归复得采真游，江水迎君日夜流。客舍不离青雀舫，人家旧在白鸥洲。风吹山带遥知雨，露湿荷裳已报秋。闻道泉明居止近，篮舆相访为淹留。
又题张逸人园林:藏头不复见时人，爱此云山奉养真。露色点衣孤屿晓，花枝妨帽小园春。时携幼稚诸峰上，闲濯眉须一水滨。兴罢归来还对酌，茅檐挂著紫荷巾。
送王诞渤海使赴李太守行营:少年结客散黄金，中岁连兵扫绿林。渤海名王曾折首，汉家诸将尽倾心。行人去指徐州近，饮马回看泗水深。喜见明时钟太尉，功名一似旧淮阴。
同题仙游观:仙台下见五城楼，风物凄凄宿雨收。山色遥连秦树晚，砧声近报汉宫秋。疏松影落空坛静，细草香闲小洞幽。何用别寻方外去，人间亦自有丹丘。
送长史李少府入蜀:行行独出故关迟，南望千山无尽期。见舞巴童应暂笑，闻歌蜀道又堪悲。孤城晚闭清江上，匹马寒嘶白露时。别后此心君自见，山中何事不相思。
家兄自山南罢归献诗叙事:时辈已争先，吾兄未著鞭。空嗟镊须日，犹是屈腰年。不以殊方远，仍论水地偏。襄橙随客路，汉竹引归船。云木巴东峡，林泉岘北川。池馀骑马处，宅似卧龙边。夜簟千峰月，朝窗万井烟。朱荷江女院，青稻楚人田。县舍多潇洒，城楼入醉眠。黄苞柑正熟，红缕鲙仍鲜。坐厌牵丝倦，因从解绶旋。初辞五斗米，唯奉一囊钱。室好生虚白，书耽守太玄。枥中嘶款段，阶下引潺湲。落照渊明柳，春风叔夜弦。绛纱儒客帐，丹诀羽人篇。雅论承安石，新诗与惠连。兴清湖见底，襟豁雾开天。魏阙心犹系，周才道岂捐。一丘无自逸，三府会招贤。
寄赠衡州杨使君:湘竹斑斑湘水春，衡阳太守虎符新。朝来笑向归鸿道，早晚南飞见主人。
海上寄萧立:朔风剪塞草，寒露日夜结。行行到瀛壖，归思生暮节。驿楼见万里，延首望辽碣。远海入大荒，平芜际穷发。旧国在梦想，故人胡且越。契阔阻风期，荏苒成雨别。海西望京口，两地各天末。索居动经秋，再笑知曷月。日南望中尽，唯见飞鸟灭。音尘未易得，何由慰饥渴。
代书寄上裴六冀、刘二颍:昔余马首东，君在海北汭。尽屏簿领书，相与议岩穴。载来诣佳境，每山有车辙。长啸林木动，高歌唾壶缺。此辞月未周，虏马嘶绛阙。猛虎踞大道，九州当中裂。闻君弃孤城，犹自握汉节。耻栖恶木影，忍与故山别。脱舄挂岭云，冏然若鸟逝。唯留潺湲水，分付练溪月。尔来大谷梨，白花再成雪。关梁限天险，欢乐竟两绝。大盗近削平，三川今底宁。句芒布春令，屏翳收雷霆。伊洛日夜涨，鸣皋兰杜青。鶱鶱两黄鹄，何处游青冥。畴昔切玉刃，应如新发硎。及时当树勋，高悬景钟铭。莫抱白云意，径往丹丘庭。功成傥长揖，然后谋沧溟。
客舍月下对酒，醉后寄毕四耀:乡路风雪深，生事忧患迫。天长波澜广，高举无六翮。独立寒夜移，幽境思弥积。霜月照胆净，银河入檐白。沽酒聊自劳，开樽坐檐隙。主人奏丝桐，能使高兴剧。清机暂无累，献酢更络绎。慷慨葛天歌，愔愔广陵陌。既醉万事遗，耳热心亦适。视身兀如泥，瞪目傲今昔。故人间城阙，音信两脉脉。别时前盟在，寸景莫自掷。心与白日斗，十无一满百。寓形薪火内，甘作天地客。与物无亲疏，斗酒胜竹帛。何必用自苦，将贻古贤责。
贾员外处见中书贾舍人巴陵诗集览之怀旧代书寄赠:海岸望青琐，云长天漫漫。十年不一展，知有关山难。适逢阮始平，立马问长安。取公咏怀诗，示我江海澜。暂若窥武库，森然矛戟寒。眼明遗头风，心悦忘朝餐。大驾今返正，熊罴扈鸣銮。公游凤凰沼，献可在笔端。系越有长缨，封关只一丸。冏然翔寥廓，仰望惭羽翰。嘉会不我与，相思岁云殚。唯当袖佳句，持比青琅玕。
夏中酬于逖毕耀问病见赠:救物智所昧，学仙愿未从。行藏两乖角，蹭蹬风波中。薄宦耻降志，卧疴非养蒙。闭关涉两旬，羁思浩无穷。鸑鷟何处来，双舞下碧空。离别隔云雨，惠然此相逢。把手贺疾间，举杯欣酒浓。新诗见久要，清论激深衷。高馆舒夜簟，开门延微风。火云赫嵯峨，日暮千万峰。遥指故山笑，相看抚号钟。声和由心清，事感知气同。出处未易料，且歌缓愁容。愿君崇明德，岁暮如青松。
酬梁二十宋中所赠兼留别梁少府:少读黄帝书，肯不笑机事。意犹负深衷，未免名迹累。厌贫学干禄，欲徇宾王利。甘为风波人，岂复江海意。担簦平台下，是日饮羁思。逢君道寸心，暂喜一交臂。绪言未及竟，离念已复至。甯陵望南丘，云雨成两地。途殊迹方间，河广流且驶。暮帆望不及，览赠心欲醉。爱君如金锡，昆弟皆茂异。奕赫连丝衣，荣养能锡类。君子道未长，深藏青云器。巨鳞有纵时，今日不足议。唯当加餐饭，好我袖中字。别离动经年，莫道分首易。
酬皇甫侍御望天灊山见示之作:早岁慕五岳，尝为尘机碍。孰知天柱峰，今与郡斋对。隐嶙抱元气，氤氲含青霭。云崖媚远空，石壁寒古塞。汉皇南游日，望秩此昭配。法驾到谷口，礼容振荒外。焚柴百神趋，执玉万方会。天旋物顺动，德布泽滂霈。讲武威已耀，学仙功未艾。黄金竟何成，洪业遽沦昧。度世若一瞬，昨朝已千载。如今封禅坛，唯见云雨晦。长望哀往古，劳生惭大块。清晖幸相娱，幽独知所赖。寒城春方正，初日明可爱。万殊喜阳和，余亦荷时泰。山色日夜绿，下有清浅濑。愧作拳偻人，沈迷簿书内。登临叹拘限，出处悲老大。况听郢中曲，复识湘南态。思免物累牵，敢令道机退。瞒然诵佳句，持此秋兰佩。
送相里郎中赴江西:君把一尺诏，南游济沧浪。受恩忘险艰，不道歧路长。戎狄方构患，休牛殊未遑。三秦千仓空，战卒如饿狼。委输资外府，诹谋寄贤良。有才当陈力，安得遂翱翔。岂不慎井赋，赋均人亦康。遥知轩车到，万室安耕桑。火伏金气腾，昊天欲苍茫。寒蝉惨巴邓，秋色愁沅湘。昨日携手西，于今芸再黄。欢娱讵几许，复向天一方。蹢躅话世故，惆怅举离觞。共求数刻欢，戏谑君此堂。今日把手笑，少时各他乡。身名同风波，聚散未易量。曷月还朝天，及时开智囊。前期傥犹阔，加饭勉自强。
初晴抱琴登马退山对酒望远醉后作:年长心易感，况为忧患缠。壮图迫世故，行止两茫然。王旅方伐叛，虎臣皆被坚。鲁人著儒服，甘就南山田。挈榼上高磴，超遥望平川。沧江大如綖，隐映入远天。荒服何所有，山花雪中然。寒泉得日景，吐霤鸣湔湔。举酒劝白云，唱歌慰颓年。微风度竹来，韵我号钟弦。一弹一引满，耳热知心宣。曲终余亦酣，起舞山水前。人生几何时，太半百忧煎。今日羁愁破，始知浊酒贤。
同徐侍郎五云溪新庭重阳宴集作:万峰苍翠色，双溪清浅流。已符东山趣，况值江南秋。白露天地肃，黄花门馆幽。山公惜美景，肯为芳樽留。五马照池塘，繁弦催献酬。临风孟嘉帽，乘兴李膺舟。骋望傲千古，当歌遗四愁。岂令永和人，独擅山阴游。
雨晴后陪王员外泛后湖得溪字:远山媚平楚，宿雨涨清溪。沿溯任舟楫，欢言无町畦。酒酣相视笑，心与白鸥齐。
壬辰岁过旧居:少年事远游，出入燕与秦。离居岁周天，犹作劳歌人。负剑渡颍水，归马自知津。缘源到旧庐，揽涕寻荒榛。邻里喜相劳，壶觞展殷勤。酒阑击筑语，及此离会因。丈夫随世波，岂料百年身。今日负鄙愿，多惭故山春。
伤春怀归:谁谓乡可望，望在天地涯。但有时命同，万里共岁华。昨夜南山雨，殷雷坼萌芽。源桃不余欺，先发秦人家。寂寂户外掩，迟迟春日斜。源桃默无言，秦人独长嗟。不惜中肠苦，但言会合赊。思归吾谁诉，笑向南枝花。
自东都还濠州，奉酬王八谏议见赠:关西仕时俱稚容，彪彪之鬓始相逢。天地变化县城改，独有故人交态在。不言会合迹未并，犹以岁寒心相待。洛阳居守寄酂侯，君著貂冠参运筹。高阁连云骑省夜，新文会友凉风秋。青袍白面昔携手，冉冉府趋君记否。云分雨散十五年，始得一笑樽酒前。未遑少留骤远别，况值旅雁鸣秋天。二华旧游如梦想，他时再会何由缘。赖君赠我郢中曲，别后相思被管弦。
东平蓬莱驿夜宴平卢杨判官醉后赠别姚太守置酒留宴:驿楼涨海壖，秋月寒城边。相见自不足，况逢主人贤。夜清酒浓人如玉，一斗何啻直十千。木兰为樽金为杯，江南急管卢女弦。齐童如花解郢曲，起舞激楚歌采莲。固知别多相逢少，乐极哀至心婵娟。少留莫辞醉，前路方悠然。明日分飞倘相忆，只应遥望西南天。
诣开悟禅师问心法次第寄韩郎中:障深闻道晚，根钝出尘难。浊劫相从惯，迷途自谓安。得知身垢妄，始喜额珠完。欲识真如理，君尝法味看。
暮春于山谷寺上方遇恩命加官赐服酬皇甫侍御见贺之作:天书到法堂，朽质被荣光。自笑无功德，殊恩谬激扬。还登建礼署，犹忝会稽章。佳句惭相及，称仁岂易当。
答李滁州题庭前石竹花见寄:殷疑曙霞染，巧类匣刀裁。不怕南风热，能迎小暑开。游蜂怜色好，思妇感年催。览赠添离恨，愁肠日几回。
将赴京答李纾赠别:胶漆常投分，荆蛮各倦游。帝乡今独往，沟水便分流。甘作远行客，深惭不系舟。思君带将缓，岂直日三秋。
和大夫秋夜书情即事:上略当分阃，高情善闭关。忘机群动息，无战五兵闲。铃阁风传漏，书窗月满山。方知秋兴作，非惜二毛斑。
送游员外赴淮西:多君有奇略，投笔佐元戎。已佩郎官印，兼乘御史骢。使星随驿骑，归路有秋风。莫道无书札，他年怀袖空。
李卿东池夜宴得池字:政成机不扰，心惬宴忘疲。去烛延高月，倾罍就小池。舞盘回雪动，弦奏跃鱼随。自是山公兴，谁令下士知。
九月九日李苏州东楼宴:是菊花开日，当君乘兴秋。风前孟嘉帽，月下庾公楼。酒解留征客，歌能破别愁。醉归无以赠，只奉万年酬。
喜辱韩十四郎中书兼封近诗示代书题赠:各牵于役间游遨，独坐相思正郁陶。长跪读书心暂缓，短章投我曲何高。宦情缘木知非愿，王事敦人敢告劳。所叹在官成远别，徒言岏水才容舠。
得柳员外书封寄近诗书中兼报新主行营兵马因代书戏答:郎官作掾心非好，儒服临戎政已闻。说剑尝宗漆园吏。戒严应笑棘门军。遥知抵掌论皇道，时复吟诗向白云。百越待君言即叙，相思不敢怆离群。
奉和中书常舍人晚秋集贤院即事寄赠徐薛二侍御:汉家金马署，帝座紫微郎。图籍凌群玉，歌诗冠柏梁。阴阴万年树，肃肃五经堂。挥翰忘朝食，研精待夕阳。晴空露盘迥，秋月琐窗凉。远兴生斑鬓，高情寄缥囊。葳蕤双鸑鷟，夙昔并翱翔。汲冢同刊谬，蓬山共补亡。差池摧羽翮，流落限江湘。禁省一分袂，昊天三雨霜。石渠遗迹满，水国暮云长。早晚朝宣室，归时道路光。
海上怀华中旧游寄郑县刘少府造、渭南王少府崟:凉风台上三峰月，不夜城边万里沙。离别莫言关塞远，梦魂长在子真家。
陪王员外北楼宴待月:劝酒论心夜不疲，含情有待问谁思。伫看晴月澄澄影，来照江楼酩酊时。
题刘相公三湘图:昔别醉衡霍，迩来忆南州。今朝平津邸，兼得潇湘游。稍辨郢门树，依然芳杜洲。微明三巴峡，咫尺万里流。飞鸟不知倦，远帆生暮愁。涔阳指天末，北渚空悠悠。枕上见渔父，坐中常狎鸥。谁言魏阙下，自有东山幽。
送韦湛判官:高阁晴江上，重阳古戍间。聊因送归客，更此望乡山。惜别心能醉，经秋鬓自斑。临流兴不尽，惆怅水云间。
送孙愿:悠然富春客，忆与暮潮归。擢第人多羡，如君独步稀。乱流江渡浅，远色海山微。若访新安路，严陵有钓矶。
送洪州李别驾之任:南去秋江远，孤舟兴自多。能将流水引，更入洞庭波。夏口帆初上，浔阳雁正过。知音在霄汉，佐郡岂蹉跎。
送奚贾归吴:东南富春渚，曾是谢公游。今日奚生去，新安江正秋。水清迎过客，霜叶落行舟。遥想赤亭下，闻猿应夜愁。
送陆员外赴潮州:含香台上客，剖竹海边州。楚地多归信，闽溪足乱流。今朝永嘉兴，重见谢公游。
送元诜还丹阳别业:已知成傲吏，复见解朝衣。应向丹阳郭，秋山独掩扉。草堂连古寺，江日动晴晖。一别沧洲远，兰桡几岁归。
山中即事:入谷多春兴，乘舟棹碧浔。山云昨夜雨，溪水晓来深。
酬萧二十七侍御初秋言怀:楚客秋多兴，江林月渐生。细枝凉叶动，极浦早鸿声。胜赏睽前夕，新诗报远情。曲高惭和者，惆怅闭寒城。
奉和杜相公益昌路作:春半梁山正落花，台衡受律向天涯。南去猿声傍双节，西来江色绕千家。风吹画角孤城晓，林映蛾眉片月斜。已见庙谟能喻蜀，新文更喜报金华。
赋得长洲苑送李惠:草深那可访，地久阻相传。散漫三秋雨，疏芜万里烟。都迷采兰处，强记馆娃年。客有游吴者，临风思眇然。
送李遂之越:未习风波事，初为东越游。露沾湖草晚，月照海山秋。梅市门何处，兰亭水向流。西兴待潮信，落日满孤舟。
送钱拾遗归兼寄刘校书:墟落岁阴暮，桑榆烟景昏。蝉声静空馆，雨色隔秋原。归客不可望，悠然林外村。终当报芸阁，携手醉柴门。
留别常著:岁晏苍郊蓬转时，游人相见说归期。宓君堂上能留客，明日还家应未迟。
西陵寄灵一上人:西陵遇风处，自古是通津。终日空江上，云山若待人。汀洲寒事早，鱼鸟兴情新。回望山阴路，心中有所亲。
落第后东游留别:功成方自得，何事学干求。果以浮名误，深贻达士羞。九江连涨海，万里任虚舟。岁晚同怀客，相思波上鸥。
寄刘八山中:东皋若近远，苦雨隔还期。闰岁风霜晚，山田收获迟。茅檐燕去后，樵路菊黄时。平子游都久，知君坐见嗤。
酬包评事壁画山水见寄:一官知所傲，本意在云泉。濡翰生新兴，群峰忽眼前。黛中分远近，笔下起风烟。岩翠深樵路，湖光出钓船。寒侵赤城顶，日照武陵川。若览名山志，仍闻招隐篇。遂令江海客，惆怅忆闲田。
登玄元庙:古庙川原迥，重门禁籞连。海童纷翠盖，羽客事琼筵。御路分疏柳，离宫出苑田。兴新无向背，望久辨山川。物外将遗老，区中誓绝缘。函关若远近，紫气独依然。
杂言无锡惠山寺流泉歌:寺有泉兮泉在山，锵金鸣玉兮长潺潺。作潭镜兮澄寺内，泛岩花兮到人间。土膏脉动知春早，隈隩阴深长苔草。处处萦回石磴喧，朝朝盥漱山僧老。僧自老，松自新。流活活，无冬春。任疏凿兮与汲引，若有意兮山中人。偏依佛界通仙境，明灭玲珑媚林岭。宛如太室临九潭，讵减天台望三井。我来结绶未经秋，已厌微官忆旧游。且复迟回犹未去，此心只为灵泉留。
曾东游以诗寄之:出郭离言多，回车始知远。寂然层城暮，更念前山转。总辔越成皋，浮舟背梁苑。朝朝劳延首，往往若在眼。落日孤云还，边愁迷楚关。如何溆花发，复对游子颜。古寺杉栝里，连樯洲渚间。烟生海西岸，云见吴南山。惊风扫芦荻，翻浪连天白。正是扬帆时，偏逢江上客。由来许佳句，况乃惬所适。嵯峨天姥峰，翠色春更碧。气凄湖上雨，月净剡中夕。钓艇或相逢，江蓠又堪摘。迢迢始宁墅，芜没谢公宅。朱槿列摧墉，苍苔遍幽石。顾予任疏懒，期尔振羽翮。沧洲未可行，须售金门策。
适荆州途次南阳赠何明府:千里独游日，有怀谁与同。言过细阳令，一遇朗陵公。清节迈多士，斯文传古风。闾阎知俗变，原野识年丰。吾道方在此，前程殊未穷。江天经岘北，客思满巴东。梦渚夕愁远，山丘晴望通。应嗟出处异，流荡楚云中。
寄江东李判官:远怀不可道，历稔倦离忧。洛下闻新雁，江南想暮秋。澄清佐八使，纲纪案诸侯。地识吴平久，才当晋用求。时贤几殂谢，摛藻继风流。更有西陵作，还成北固游。归途限尺牍，王事在扁舟。山色临湖尽，猿声入梦愁。
送钱唐路少府赴制举:公车待诏赴长安，客里新正阻旧欢。迟日未能销野雪，晴花偏自犯江寒。东溟道路通秦塞，北阙威仪识汉官。共许郤诜工射策，恩荣请向一枝看。
赋得荆溪夜湍送蒋逸人归义兴山:惊湍流不极，夜度识云岑。长带溪沙浅，时因山雨深。方同七里路，更遂五湖心。揭厉朝将夕，潺湲古至今。花源君若许，虽远亦相寻。
送包佶赋得天津桥:洛阳岁暮作征客，□□□□□□□。相望依然一水间，相思已如千年隔。晴烟霁景满天津，凤阁龙楼映水滨。岂无朝夕轩车度，其奈相逢非所亲。巩树甘陵愁远道，他乡一望人堪老。君报还期在早春，桥边日日看芳草。
同张侍御咏兴宁寺经藏院海石榴花:嫩叶生初茂，残花少更鲜。结根龙藏侧，故欲并青莲。
酬张二仓曹扬子所居见寄兼呈韩郎中:孤云独鹤自悠悠，别后经年尚泊舟。渔父置词相借问，郎官能赋许依投。折芳远寄三春草，乘兴闲看万里流。莫怪杜门频乞假，不堪扶病拜龙楼。
送归中丞使新罗:诏使殊方远，朝仪旧典行。浮天无尽处，望日计前程。暂喜孤山出，长愁积水平。野风飘叠鼓，海雨湿危旌。异俗知文教，通儒有令名。还将大戴礼，方外授诸生。
送陆潜夫往茅山赋得华阳洞:游仙洞兮访真官，奠瑶席兮礼石坛。忽仿佛兮云扰，杳阴深兮夏寒。欲回头兮挥手，便辞家兮可否？有昏嫁兮婴缠，绵归来兮已久。
送卢郎中使君赴京:三年期上国，万里自东溟。曲盖遵长道，油幢憩短亭。楚云山隐隐，淮雨草青青。康乐多新兴，题诗纪所经。
送窦叔向:楚客怨逢秋，闲吟兴非一。弃官守贫病，作赋推文律。樵径未经霜，茅檐初负日。今看泛月去，偶见乘潮出。卜地会为邻，还依仲长室。
题高云客舍:孤兴日自深，浮云非所仰。窗中西城峻，树外东川广。晏起簪葛巾，闲吟倚藜杖。阮公道在醉，庄子生常养。五柳转扶疏，千峰恣来往。清秋香粳获，白露寒菜长。吴国滞风烟，平陵延梦想。时人趋缨弁，高鸟违罗网。世事徒乱纷，吾心方浩荡。唯将山与水，处处谐真赏。
送处州裴使君赴京:使君朝北阙，车骑发东方。别喜天书召，宁忧地脉长。山行朝复夕，水宿露为霜。秋草连秦塞，孤帆落汉阳。新衔趋建礼，旧位识文昌。唯有东归客，应随南雁翔。
奉和独孤中丞游法华寺:谢君临郡府，越国旧山川。访道三千界，当仁五百年。岩空驺驭响，树密旆旌连。阁影凌空壁，松声助乱泉。开门得初地，伏槛接诸天。向背春光满，楼台古制全。群峰争彩翠，百谷会风烟。香象随僧久，祥鸟报客先。清心乘暇日，稽首慕良缘。法证无生偈，诗成大雅篇。苍生望已久，回驾独依然。
和朝郎中扬子玩雪寄山阴严维:凝阴晦长箔，积雪满通川。征客寒犹去，愁人昼更眠。谢家兴咏日，汉将出师年。闻有招寻兴，随君访戴船。
归渡洛水:暝色赴春愁，归人南渡头。渚烟空翠合，滩月碎光流。澧浦饶芳草，沧浪有钓舟。谁知放歌客，此意正悠悠。
赋得海边树:历历缘荒岸，溟溟入远天。每同沙草发，长共水云连。摇落潮风早，离披海雨偏。故伤游子意，多在客舟前。
同樊润州游郡东山:北固多陈迹，东山复盛游。铙声发大道，草色引行驺。此地何时有，长江自古流。频随公府步，南客寄徐州。
题竹扇赠别:湘竹殊堪制，齐纨且未工。幸亲芳袖日，犹带旧林风。掩笑歌筵里，传书卧阁中。竟将为别赠，宁与合欢同。
采莲曲:落日晴江里，荆歌艳楚腰。采莲从小惯，十五即乘潮。
顾十二况左迁过韦苏州房杭州韦睦州…以继三君子之风焉:宠至乃不惊，罪及非无由。奔迸历畏途，缅邈赴偏陬。牧此凋弊甿，属当赋敛秋。夙兴谅无补，旬暇焉敢休。前日怀友生，独登城上楼。迢迢西北望，远思不可收。今日车骑来，旷然销人忧。晨迎东斋饭，晚度南溪游。以我碧流水，泊君青翰舟。莫将迁客程，不为胜境留。飞札谢三守，斯篇希见酬。
喜陆侍御破石埭草寇东峰亭赋诗:古寺东峰上，登临兴有馀。同观白简使，新报赤囊书。几处闲烽堠，千方庆里闾。欣欣夏木长，寂寂晚烟徐。战罢言归马，还师赋出车。因知越范蠡，湖海意何如。
喜陆侍御破石埭草寇东峰亭赋诗:绝景西溪寺，连延近郭山。高深清扃外，行止翠微间。江澈烟尘静，川源草树闲。中丞健步到，柱史捷书还。一战清戎越，三吴变险艰。功名麟阁上，得咏入秦关。
喜陆侍御破石埭草寇东峰亭赋诗:蜂虿聚吴州，推贤奉圣忧。忠诚资上策，仁勇佐前筹。草木成鹅鹳，戈鋋复斗牛。戎车一战后，残垒五兵收。野静山戎险，江平水面流。更怜羁旅客，从此罢葵丘。
喜陆侍御破石埭草寇东峰亭赋诗:介胄鹰扬出，山林蚁聚空。忽闻飞简报，曾是坐筹功。迥夜昏氛灭，危亭眺望雄。茂勋推世上，馀兴寄杯中。喜色烟霞改，欢忻里巷同。幸兹尊俎末，饮至又从公。
唐德明兴圣庙乐章。亚献终献:惟清惟肃，靡闻靡见。举备九成，俯终三献。庆彰曼寿，胙撤嘉荐。瘗玉埋牲，礼神斯遍。
唐德明兴圣庙乐章。送神:元精回复，灵贶繁滋。风洒兰路，云摇桂旗。高丘缅邈，凉部逶迟。瞻望靡及，缠绵永思。
释奠武成王乐章。亚献终献:贰觞以献，三变其终。顾此非馨，尚达斯衷。茅缩可致，神歆载融。始神翊周，拯溺除凶。时维降祐，永绝兴戎。
夕次鹿门山作:庞公嘉遁所，浪迹难追攀。浮舟暝始至，抱杖聊自闲。双岩开鹿门，百谷集珠湾。喷薄湍上水，舂容漂里山。焦原不足险，梁壑未成艰。我行自春仲，夏鸟忽绵蛮。蕙草色已晚，客心殊倦还。远游非避地，访道爱童颜。安能徇机巧，争夺锥刀间。
古兴:日中望双阙，轩盖扬飞尘。鸣珮初罢朝，自言皆近臣。光华满道路，意气安可亲。归来宴高堂，广筵罗八珍。仆妾尽绮纨，歌舞夜达晨。四时固相代，谁能久要津。已看覆前车，未见易后轮。丈夫须兼济，岂能乐一身。君今皆得志，肯顾憔悴人。
西陵口观海:长江漫汤汤，近海势弥广。在昔胚浑凝，融为百川泱。地形失端倪，天色灒滉漾。东南际万里，极目远无象。山影乍浮沉，潮波忽来往。孤帆或不见，棹歌犹想像。日暮长风起，客心空振荡。浦口霞未收，潭心月初上。林屿几邅回，亭皋时偃仰。岁晏访蓬瀛，真游非外奖。
题鹤林寺:道门隐形胜，向背临法桥。松覆山殿冷，花藏溪路遥。珊珊宝幡挂，焰焰明灯烧。迟日半空谷，春风连上潮。少凭水木兴，暂忝身心调。愿谢携手客，兹山禅侣饶。
出青门往南山下别业:旧居在南山，夙驾自城阙。榛莽相蔽亏，去尔渐超忽。散漫馀雪晴，苍茫季冬月。寒风吹长林，白日原上没。怀抱旷莫伸，相知阻胡越。弱年好栖隐，炼药在岩窟。及此离垢氛，兴来亦因物。末路期赤松，斯言庶不伐。
泊震泽口:日落草木阴，舟徒泊江汜。苍茫万象开，合沓闻风水。洄沿值渔翁，窈窕逢樵子。云开天宇静，月明照万里。早雁湖上飞，晨钟海边起。独坐嗟远游，登岸望孤洲。零落星欲尽，朣胧气渐收。行藏空自秉，智识仍未周。伍胥既仗剑，范蠡亦乘流。歌竟鼓楫去，三江多客愁。
古兴:投珠恐见疑，抱玉但垂泣。道在君不举，功成叹何及。
秋夕会友:倦客易相失，欢游无良辰。忽然一夕间，稍慰阖家贫。白露下庭梧，孤琴始悲辛。回风入幽草，虫响满四邻。会遇更何时，持杯重殷勤。
荆山独往:宿昔山水上，抱琴聊踯躅。山远去难穷，琴悲多断续。岩重丹阳树，泉咽闻阴谷。时下白云中，淹留秋水曲。秋水石栏深，潺湲如喷玉。杂芳被阴岸，坠露方消绿。恣此平生怀，独游还自足。
野居池上看月:悠然云间月，复此照池塘。泫露苍茫湿，沉波澹滟光。应门当未曙，歌吹满昭阳。远近徒伤目，清辉霭自长。
晚秋集贤院即事寄徐薛二侍郎:穆穆上清居，沈沈中秘书。金铺深内殿，石甃净寒渠。花树台斜倚，空烟阁半虚。缥囊披锦绣，翠轴卷琼琚。墨润冰文茧，香销蠹字鱼。翻黄桐叶老，吐白桂花初。旧德双游处，联芳十载馀。北朝荣庾薛，西汉盛严徐。侍讲亲花扆，征吟步绮疏。缀帘金翡翠，赐砚玉蟾蜍。序秩东南远，离忧岁月除。承明期重入，江海意何如。
奉和圣制次琼岳应制:陆海披晴雪，千旗猎早阳。岳临秦路险，河绕汉垣长。行漏通鳷鹊，离宫接建章。都门信宿近，歌舞从周王。
成都为客作:蜀郡将之远，城南万里桥。衣缘乡泪湿，貌以客愁销。地富鱼为米，山芳桂是樵。旅游唯得酒，今日过明朝。
奉和苑舍人宿直晓玩新池寄南省友:传闻阊阖里，寓直有神仙。史为三坟博，郎因五字迁。晨临翔凤沼，春注跃龙泉。去似登天上，来如看镜前。影摇宸翰发，波净列星悬。既济仍怀友，流谦欲进贤。弹冠声实贵，覆被渥恩偏。温室言虽阻，文场契独全。玉珂光赫奕，朱绂气蝉联。兴逸潘仁赋，名高谢脁篇。青云仰不逮，白雪和难牵。苒苒胡为此，甘心老岁年。
寻东溪还湖中作:出山更回首，日暮清溪深。东岭新别处，数猿叫空林。昔游有初迹，此路还独寻。幽兴方在往，归怀复为今。云峰劳前意，湖水成远心。望望已超越，坐鸣舟中琴。
海上诗送薛文学归海东:何处归且远，送君东悠悠。沧溟千万里，日夜一孤舟。旷望绝国所，微茫天际愁。有时近仙境，不定若梦游。或见青色古，孤山百里秋。前心方杳眇，后路劳夷犹。离别惜吾道，风波敬皇休。春浮花气远，思逐海水流。日暮骊歌后，永怀空沧洲。
河中晚霁:湖广舟自轻，江天欲澄霁。是时清楚望，气色犹霾曀。踟蹰金霞白，波上日初丽。烟红落镜中，树木生天际。杳杳涯欲斑，濛濛云复闭。言垂星汉明，又睹寰瀛势。微兴从此惬，悠然不知岁。试歌沧浪清，遂觉乾坤细。肯念客衣薄，将期永投袂。迟回渔父间，一雁声嘹唳。
铨试后征山别业寄源侍御:别业在征山，登高望畿甸。严令天地肃，城阙如何见。蔼蔼王侯门，华轩日游衒。幸逢休明代，山虏尚交战。投策去园林，率名皆拜选。圣君性则哲，济济多英彦。裴楷能清通，山涛急推荐。謏才甘自屏，薄伎忝馀眷。虽承国士恩，尚乏中人援。畴昔相知者，今兹秉天宪。朱绂何赫赫，绣衣复葱蒨。
奉和圣制早登太行山中言志:金吾戒道清，羽骑动天声。砥路方南绝，重岩始北征。关楼前望远，河邑下观平。喜气回舆合，祥风入旆轻。祝尧三老至，会禹百神迎。月令农先急，春蒐礼复行。仍亲后土祭，更理晋阳兵。不似劳车辙，空留八骏名。
扈从回銮应制:粤在秦京日，议乎封禅难。岂知陶唐主，道济苍生安。惟彼烈祖事，增修实荣观。声名朝万国，玉帛礼三坛。纂圣德重光，建元功载刊。仍开旧驰道，不记昔回銮。羽卫摇晴日，弓戈生早寒。犹思检玉处，却望白云端。
玄元皇帝应见贺圣祚无疆:皇纲归有道，帝系祖玄元。运表南山祚，神通北极尊。大同齐日月，兴废应乾坤。圣后趋庭礼，宗臣稽首言。千官欣肆觐，万国贺深恩。锡宴云天接，飞声雷地喧。祥光浮紫阁，喜气绕皇轩。未预承天命，空勤望帝门。
复游浯溪:昔到才三岁，今来鬓已苍。剥苔看篆字，薙草觅书堂。引客登台上，呼童扫树旁。石渠疏拥水，门径劚丛篁。田地潜更主，林园尽废荒。悲凉问耆耋，疆界指垂杨。
南溪别业:结宇依青嶂，开轩对绿畴。树交花两色，溪合水同流。竹径春来扫，兰尊夜不收。逍遥自得意，鼓腹醉中游。
台中书怀:持宪当休明，饬躬免颠沛。直绳备豪右，正色清冠盖。寄切才恨薄，职雄班匪大。坐居三独中，立在百僚外。简牍时休暇，依然秋兴多。披书唯骨鲠，循迹少闲和。庭树凌霜柏，池倾萎露荷。岁寒应可见，感此遂成歌。
经埋轮地:汉家张御史，晋国绿珠楼。时代邈已远，共谢洛阳秋。洛阳大道边，旧地尚依然。下马独太息，扰扰城市喧。时人欣绿珠，诗满金谷园。千载埋轮地，无人兴一言。正直死犹忌，况乃未死前。汨罗有翻浪，恐是嫌屈原。我闻太古水，上与天相连。如何一落地，又作九曲泉。万古惟高步，可以旌我贤。
登栖霞寺塔:三休寻磴道，九折步云霓。瀍涧临江北，郊原极海西。沙平瓜步出，树远绿杨低。南指晴天外，青峰是会稽。
移耶溪旧居呈陈元初校书:鸡犬渔舟里，长谣任兴行。即令邀客醉，已被远山迎。书笈将非重，荷衣著甚轻。谢安无个事，忽起为苍生。
赠史修文:故人阻千里，会面非别期。握手于此地，当欢反成悲。念离宛犹昨，俄已经数期。畴昔皆少年，别来鬓如丝。不道旧姓名，相逢知是谁。曩游尽鶱翥，与君仍布衣。岂曰无其才，命理应有时。别路渐欲少，不觉生涕洟。
山中作:栖隐非别事，所愿离风尘。不辞城邑游，礼乐拘束人。迩来归山林，庶事皆吾身。何者为形骸，谁是智与仁。寂寞了闲事，而后知天真。咳唾矜崇华，迂俯相屈伸。如何巢与由，天子不知臣。
杂诗:采山仍采隐，在山不在深。持斧事远游，固非匠者心。翳翳青桐枝，樵爨日所侵。斧声出岩壑，四听无知音。岂为鼎下薪，当复堂上琴。凤鸟久不栖，且与枳棘林。
观于舍人壁画山水:野人宿在人家少，朝见此山谓山晓。半壁仍栖岭上云，开帘欲放湖中鸟。独坐长松是阿谁，再三招手起来迟。于公大笑向予说，小弟丹青能尔为。
神仙:神仙可学无，百岁名大约。天地何苍茫，人间半哀乐。浮生亮多惑，善事翻为恶。争先等驰驱，中路苦瘦弱。长老思养寿，后生笑寂寞。五谷非长年，四气乃灵药。列子何必待，吾心满寥廓。
北游还酬孟云卿:忽忽忘前事，志愿能相乖。衣马久羸弊，谁信文与才。善道居贫贱，洁服蒙尘埃。行行无定心，壈坎难归来。慈母忧疾疹，至家念栖哀。与君宿姻亲，深见中外怀。俟余惜时节，怅望临高台。
登云中:灌田东山下，取乐在尔休。清兴相引行，日日三四周。白鸥与我心，不厌此中游。穷览颇有适，不极趣无幽。憀然歌采薇，曲尽心悠悠。
山中晓兴:河汉降玄霜，昨来节物殊。愧无神仙姿，岂有阴阳俱。灵鸟望不见，慨然悲高梧。华叶随风扬，珍条杂榛芜。为君寒谷吟，叹息知何如。
早秋宿崔业居处:从来席不暖，为尔便淹留。鸡黍今相会，云山昔共游。上帘宜晚景，卧簟觉新秋。身事何须问，余心正四愁。
春日闲居三首:一似桃源隐，将令过客迷。碍冠门柳长，惊梦院莺啼。浇药泉流细，围棋日影低。举家无外事，共爱草萋萋。长谣朝复暝，幽独几人知。老鹤兼雏弄，丛篁带笋移。白云将袖拂，青镜出檐窥。邀取渔家叟，花间把酒卮。寂寂池亭里，轩窗间绿苔。游鱼牵荇没，戏鸟踏花摧。小径僧寻去，高峰鹿下来。中年曾屡辟，多病复迟回。
献薛仆射:由来那敢议轻肥，散发行歌自采薇。逋客未能忘野兴，辟书翻遣脱荷衣。家中匹妇空相笑，池上群鸥尽欲飞。更乞大贤容小隐，益看愚谷有光辉。
山中枉皇甫温大夫见招书:十年木屐步苔痕，石上松间水自喧。三辟草堂仍被褐，数行书札忽临门。卧多共息嵇康病，才劣虚同郭隗尊。亚相已能怜潦倒，山花笑处莫啼猿。
山中赠耿拾遗湋兼两省故人:数片荷衣不蔽身，青山白鸟岂知贫。如今非是秦时世，更隐桃花亦笑人。
山中书怀寄张建封大夫:昨日年催白发新，身如麋鹿不知贫。时时亦被群儿笑，赖有南山四老人。
山中赠诸暨丹丘明府:荷衣半破带莓苔，笑向陶潜酒瓮开。纵醉还须上山去，白云那肯下山来。
寄李白:古来文章有能奔逸气，耸高格，清人心神，惊人魂魄。我闻当今有李白，大猎赋，鸿猷文；嗤长卿，笑子云。班张所作琐细不入耳，未知卿云得在嗤笑限。登庐山，观瀑布，海风吹不断，江月照还空，余爱此两句；登天台，望渤海，云垂大鹏飞，山压巨鳌背，斯言亦好在。至于他作多不拘常律，振摆超腾，既俊且逸。或醉中操纸，或兴来走笔。手下忽然片云飞，眼前划见孤峰出。而我有时白日忽欲睡，睡觉欻然起攘臂。任生知有君，君也知有任生未？中间闻道在长安，及余戾止，君已江东访元丹，邂逅不得见君面。每常把酒，向东望良久。见说往年在翰林，胸中矛戟何森森。新诗传在宫人口，佳句不离明主心。身骑天马多意气，目送飞鸿对豪贵。承恩召入凡几回，待诏归来仍半醉。权臣妒盛名，群犬多吠声。有敕放君却归隐沦处，高歌大笑出关去。且向东山为外臣，诸侯交迓驰朱轮。白璧一双买交者，黄金百镒相知人。平生傲岸其志不可测；数十年为客，未尝一日低颜色。八咏楼中坦腹眠，五侯门下无心忆。繁花越台上，细柳吴宫侧。绿水青山知有君，白云明月偏相识，养高兼养闲，可望不可攀。庄周万物外，范蠡五湖间。人传访道沧海上，丁令王乔每往还。蓬莱径是曾到来，方丈岂唯方一丈。伊余每欲乘兴往相寻，江湖拥隔劳寸心。今朝忽遇东飞翼，寄此一章表胸臆。倘能报我一片言，但访任华有人识。
寄杜拾遗:杜拾遗，名甫第二才甚奇。任生与君别，别来已多时，何尝一日不相思。杜拾遗，知不知？昨日有人诵得数篇黄绢词，吾怪异奇特借问，果然称是杜二之所为。势攫虎豹，气腾蛟螭，沧海无风似鼓荡，华岳平地欲奔驰。曹刘俯仰惭大敌，沈谢逡巡称小儿。昔在帝城中，盛名君一个。诸人见所作，无不心胆破。郎官丛里作狂歌，丞相阁中常醉卧。前年皇帝归长安，承恩阔步青云端。积翠扈游花匼匝，披香寓直月团栾。英才特达承天眷，公卿无不相钦羡。只缘汲黯好直言，遂使安仁却为掾。如今避地锦城隅，幕下英僚每日相随提玉壶。半醉起舞捋髭须，乍低乍昂傍若无。古人制礼但为防俗士，岂得为君设之乎。而我不飞不鸣亦何以，只待朝廷有知己。已曾读却无限书，拙诗一句两句在人耳。如今看之总无益，又不能崎岖傍朝市。且当事耕稼，岂得便徒尔。南阳葛亮为友朋，东山谢安作邻里。闲常把琴弄，闷即携樽起。莺啼二月三月时，花发千山万山里。此时幽旷无人知，火急将书凭驿使，为报杜拾遗。
怀素上人草书歌:吾尝好奇，古来草圣无不知。岂不知右军与献之，虽有壮丽之骨，恨无狂逸之姿。中间张长史，独放荡而不羁，以颠为名倾荡于当时。张老颠，殊不颠于怀素。怀素颠，乃是颠。人谓尔从江南来，我谓尔从天上来。负颠狂之墨妙，有墨狂之逸才。狂僧前日动京华，朝骑王公大人马，暮宿王公大人家。谁不造素屏？谁不涂粉壁？粉壁摇晴光，素屏凝晓霜，待君挥洒兮不可弥忘。骏马迎来坐堂中，金盆盛酒竹叶香。十杯五杯不解意，百杯已后始颠狂。一颠一狂多意气，大叫一声起攘臂。挥毫倏忽千万字，有时一字两字长丈二。翕若长鲸泼剌动海岛，欻若长蛇戎律透深草。回环缭绕相拘连，千变万化在眼前。飘风骤雨相击射，速禄飒拉动檐隙。掷华山巨石以为点，掣衡山阵云以为画。兴不尽，势转雄，恐天低而地窄，更有何处最可怜，褭褭枯藤万丈悬。万丈悬，拂秋水，映秋天；或如丝，或如发，风吹欲绝又不绝。锋芒利如欧冶剑，劲直浑是并州铁。时复枯燥何褵褷，忽觉阴山突兀横翠微。中有枯松错落一万丈，倒挂绝壁蹙枯枝。千魑魅兮万魍魉，欲出不可何闪尸。又如翰海日暮愁阴浓，忽然跃出千黑龙。夭矫偃蹇，入乎苍穹。飞沙走石满穷塞，万里飕飕西北风。狂僧有绝艺，非数仞高墙不足以逞其笔势。或逢花笺与绢素，凝神执笔守恒度。别来筋骨多情趣，霏霏微微点长露。三秋月照丹凤楼，二月花开上林树。终恐绊骐骥之足，不得展千里之步。狂僧狂僧，尔虽有绝艺，犹当假良媒。不因礼部张公将尔来，如何得声名一旦喧九垓。
金陵酬李翰林谪仙子:君抱碧海珠，我怀蓝田玉。各称希代宝，万里遥相烛。长卿慕蔺久，子猷意已深。平生风云人，暗合江海心。去秋忽乘兴，命驾来东土。谪仙游梁园，爱子在邹鲁。二处一不见，拂衣向江东。五两挂海月，扁舟随长风。南游吴越遍，高揖二千石。雪上天台山，春逢翰林伯。宣父敬项橐，林宗重黄生。一长复一少，相看如弟兄。惕然意不尽，更逐西南去。同舟入秦淮，建业龙盘处。楚歌对吴酒，借问承恩初。宫买长门赋，天迎驷马车。才高世难容，道废可推命。安石重携妓，子房空谢病。金陵百万户，六代帝王都。虎石据西江，钟山临北湖。二山信为美，王屋人相待。应为歧路多，不知岁寒在。君游早晚还，勿久风尘间。此别未远别，秋期到仙山。
赠李十二白:凉风八九月，白露满空庭。耿耿意不畅，捎捎风叶声。思见雄俊士，共话今古情。李侯忽来仪，把袂苦不早。清论既抵掌，玄谈又绝倒。分明楚汉事，历历王霸道。担囊无俗物，访古千里馀。袖有匕首剑，怀中茂陵书。双眸光照人，词赋凌子虚。酌酒弦素琴，霜气正凝洁。平生心中事，今日为君说。我家有别业，寄在嵩之阳。明月出高岑，清谿澄素光。云散窗户静，风吹松桂香。子若同斯游，千载不相忘。
寄题杜拾遗锦江野亭:漫向江头把钓竿，懒眠沙草爱风湍。莫倚善题鹦鹉赋，何须不著鵕鸃冠。腹中书籍幽时晒，肘后医方静处看。兴发会能驰骏马，应须直到使君滩。
晦日呈诸判官:晦日新晴春色娇，万家攀折渡长桥。年年老向江城寺，不觉春风换柳条。
玉阶怨:长门寒水流，高殿晓风秋。昨夜鸳鸯梦，还陪豹尾游。前鱼不解泣，共辇岂关羞。那及轻身燕，双飞上玉楼。
襄阳乐:春生岘首东，先暖习池风。拂水初含绿，惊林未吐红。渚边游汉女，桑下问庞公。磨灭怀中刺，曾将示孔融。
荆溪馆呈丘义兴:失路荆溪上，依人忽暝投。长桥今夜月，阳羡古时州。野烧明山郭，寒更出县楼。先生能馆我，无事五湖游。
留别邹绍刘长卿:中年从一尉，自笑此身非。道在甘微禄，时难耻息机。晨趋本郡府，昼掩故山扉。待见干戈毕，何妨更采薇。
剡中赠张卿侍御:辟疆年正少，公子贵初还。早列月卿位，新参柱史班。千夫驰驿道，驷马入家山。深巷乌衣盛，高门画戟闲。逶迤天乐下，照耀剡溪间。自贱游章句，空为衰草颜。
赠万经:万公长慢世，昨日又隳官。纵酒真彭泽，论诗得建安。家山伯禹穴，别墅小长干。辄有时人至，窗前白眼看。
馀姚祗役奉简鲍参军:童年献赋在皇州，方寸思量君与侯。万事无成新白首，两春虚掷对沧流。歌诗盛赋文星动，箫管新亭晦日游。知己欲依何水部，乡人今正贱东丘。
奉和独孤中丞游云门寺:绝壑开花界，耶溪极上源。光辉三独坐，登陟五云门。深木鸣驺驭，晴山曜武贲。乱泉观坐卧，疏磬发朝昏。苍翠新秋色，莓苔积雨痕。上方看度鸟，后夜听吟猿。异迹焚香对，新诗酌茗论。归来还抚俗，诸老莫攀辕。
题鲍行军小阁:宇下无留事，经营意独新。文房已得地，相阁是推轮。席上招贤急，山阴对雪频。虚明先旦暮，启闭异冬春。谈笑兵家法，逢迎幕府宾。还将负暄处，时借在阴人。
晦日宴游:晦日湔裾俗，春楼致酒时。出山还已醉，谢客旧能诗。溪柳薰晴浅，岩花待闰迟。为邦久无事，比屋自熙熙。
送少微上人东南游:旧游多不见，师在翟公门。瘴海空山热，雷州白日昏。片心应为法，万里独无言。人尽酬恩去，平生未感恩。
岁初喜皇甫侍御至:湖上新正逢故人，情深应不笑家贫。明朝别后门还掩，修竹千竿一老身。
送舍弟:疏懒吾成性，才华尔自强。早称眉最白，何事绶仍黄。时暑嗟于迈，家贫念聚粮。只应宵梦里，诗兴属池塘。
咏孩子:嘉客会初筵，宜时魄再圆。众皆含笑戏，谁不点颐怜。绣被花堪摘，罗绷色欲妍。将雏有旧曲，还入武城弦。
酬谢侍御喜王宇及第见贺不遇之作:寂寞柴门掩，经过柱史荣。老夫宁有力，半子自成名。柳映三桥发，花连上道明。缄书到别墅，郢曲果先成。
游灞陵山:入山未尽意，胜迹聊独寻。方士去在昔，药堂留至今。四隅白云闲，一路清溪深。芳秀惬春目，高闲宜远心。潭分化丹水，路绕升仙林。此道人不悟，坐鸣松下琴。
游子吟:故枥思疲马，故窠思迷禽。浮云蔽我乡，踯躅游子吟。游子悲久滞，浮云郁东岑。客堂无丝桐，落叶如秋霖。艰哉远游子，所以悲滞淫。一为浮云词，愤塞谁能禁。驰归百年内，唯愿展所钦。胡为不归欤，坐使年病侵。未老霜绕鬓，非狂火烧心。太行何难哉，北斗不可斟。夜静星河出，耿耿辰与参。佳人夐青天，尺素重于金。泬寥群动异，眇默诸境森。苔衣上闲阶，蟋蟀催寒砧。立身计几误，道险无容针。三年不还家，万里遗锦衾。梦魂无重阻，离忧罔古今。胡为不归欤，辜负匣中琴。腰下是何物，牵缠旷登寻。朝与名山期，夕宿楚水阴。楚水殊演漾，名山窅岖。。客从洞庭来，婉娈潇湘深。橘柚在南国，鸿雁遗秋音。下有碧草洲，上有青橘林。引烛窥洞穴，凌波睥天琛。蒲荷影参差，凫鹤雏淋涔。浩歌惜芳杜，散发轻华簪。胡为不归欤，泪下沾衣襟。鸢飞戾霄汉，蝼蚁制鳣鱏。赫赫大圣朝，日月光照临。圣主虽启迪，奇人分湮沈。层城登云韶，王府锵球琳。鹿鸣志丰草，况复虞人箴。
春游曲二首:游童苏合带，倡女蒲葵扇。初日映城时，相思忽相见。褰裳踏露草，理鬓回花面。薄暮不同归，留情此芳甸。柘弹连钱马，银钩妥堕鬟。采桑春陌上，踏草夕阳间。意合词先露，心诚貌却闲。明朝若相忆，云雨出巫山。
独游青龙寺:春风入香刹，暇日独游衍。旷然莲花台，作礼月光面。乘兹第八识，出彼超二见。摆落区中缘，无边广弘愿。长廊朝雨毕，古木时禽啭。积翠暧遥原，杂英纷似霰。凤城腾日窟，龙首横天堰。蚁步避危阶，蝇飞响深殿。大通智胜佛，几劫道场现。
初秋莲塘归:秋光净无迹，莲消锦云红。只有溪上山，还识扬舲翁。如何白蘋花，幽渚笑凉风。
从江西至彭蠡入浙西淮南界道中寄齐相公:大贤旧丞相，作镇江山雄。自镇江山来，何人得如公。处士待徐孺，仙人期葛洪。一身控上游，八郡趋下风。比屋除畏溺，林塘曳烟虹。生人罢虔刘，井税均且充。大府肃无事，欢然接悲翁。心清百丈泉，目送孤飞鸿。数年鄱阳掾，抱责栖微躬。首阳及汨罗，无乃褊其衷。杨朱并阮籍，未免哀途穷。四贤虽得仁，此怨何匆匆。老氏齐宠辱，於陵一穷通。本师留度门，平等冤亲同。能依二谛法，了达三轮空。真境靡方所，出离内外中。无边尽未来，定惠双修功。蹇步惭寸进，饰装随转蓬。朝行楚水阴，夕宿吴洲东。吴洲复白云，楚水飘丹枫。晚霞烧回潮，千里光曈曈。蓂开海上影，桂吐淮南丛。何当翼明庭，草木生春融。
长安窦明府后亭:君为长安令，我美长安政。五日一朝天，南山对明镜。鸟飞青苔院，水木相辉映。客至南云乡，丝桐展歌咏。吏人何萧萧，终岁无喧竞。欲识明府贤，邑中多百姓。
谢王郎中见赠琴鹤:此琴等焦尾，此鹤方胎生。赴节何徘徊，理感物自并。独立江海上，一弹天地清。朱弦动瑶华，白羽飘玉京。因想羡门辈，眇然四体轻。子乔翔邓林，王母游层城。忽如启灵署，鸾凤相和鸣。何由玉女床，去食琅玕英。
和翰林吴舍人兄弟西斋:君家诚易知，易知复难同。新裁尺一诏，早入明光宫。西斋何其高，上与星汉通。永怀洞庭石，春色相玲珑。久怀巴峡泉，夜落君丝桐。信是怡神所，迢迢蔑华嵩。鸟飞晴云灭，叠嶂盘虚空。君家诚易知，易知意难穷。
酬本部韦左司:好鸟依佳树，飞雨洒高城。况与二三子，列坐分两楹。文雅一何盛，林塘含馀清。府君未归朝，游子不待晴。白云帝城远，沧江枫叶鸣。却略欲一言，零泪和酒倾。寸心久摧折，别离重骨惊。安得凌风翰，肃肃宾天京。
酬房杭州:郡楼何其旷，亭亭广而深。故人牧馀杭，留我披胸衿。满箧阅新作，璧玉诞清音。流水入洞天，窅豁欲凌临。辟险延北阜，薙道陟南岑。朝从山寺还，醒醉动笑吟。荷花十馀里，月色攒湖林。父老惜使君，却欲速华簪。
酬漳州张九使君:故人穷越徼，狂生起悲愁。山海万里别，草木十年秋。鞭马广陵桥，出祖张漳州。促膝堕簪珥，辟幌戛琳球。短题自兹简，华篇讵能酬。无阶承明庭，高步相追游。南方荣桂枝，凌冬舍温裘。猿吟郡斋中，龙静檀栾流。薜鹿莫徭洞，网鱼卢亭洲。心安处处安，处处思遐陬。
哭从兄苌:洞庭违鄂渚，袅袅秋风时。何人不客游，独与帝子期。黄鹄铩飞翅，青云叹沈姿。身终一骑曹，高盖者为谁。从驾至梁汉，金根复京师。皇恩溢九垠，不记屠沽儿。立身有高节，满卷多好诗。赫赫承明庭，群公默无词。草木正摇落，哭兄鄱水湄。共居云阳里，轗轲多别离。人生倏忽间，旅衬飘若遗。稚子新学拜，枯杨生一枝。人生倏忽间，精爽无不之。旧国数千里，家人由未知。人生倏忽间，安用才士为。
华山西冈游赠隐玄叟:群峰郁初霁，泼黛若鬟沐。失风鼓唅呀，摇撼千灌木。木叶微堕黄，石泉净停绿。危磴萝薜牵，迥步入幽谷。我心寄青霞，世事惭苍鹿。遂令巢许辈，于焉谢尘俗。想是悠悠云，可契去留躅。
公子行:轻薄儿，面如玉，紫陌春风缠马足。双镫悬金缕鹘飞，长衫刺雪生犀束。绿槐夹道阴初成，珊瑚几节敌流星。红肌拂拂酒光狞，当街背拉金吾行。朝游冬冬鼓声发，暮游冬冬鼓声绝。入门不肯自升堂，美人扶踏金阶月。
梁广画花歌:王母欲过刘彻家，飞琼夜入云輧车。紫书分付与青鸟，却向人间求好花。上元夫人最小女，头面端正能言语。手把梁生画花看，凝嚬掩笑心相许。心相许，为白阿娘从嫁与。
行路难三首:君不见担雪塞井空用力，炊砂作饭岂堪食。一生肝胆向人尽，相识不如不相识。冬青树上挂凌霄，岁晏花凋树不凋。凡物各自有根本，种禾终不生豆苗。行路难，行路难，何处是平道。中心无事当富贵，今日看君颜色好。君不见少年头上如云发，少壮如云老如雪。岂知灌顶有醍醐，能使清凉头不热。吕梁之水挂飞流，鼋鼍蛟蜃不敢游。少年恃险若平地，独倚长剑凌清秋。行路难，行路难。昔少年，今已老。前朝竹帛事皆空，日暮牛羊占城草。君不见古人烧水银，变作北邙山上尘。藕丝挂在虚空中，欲落不落愁杀人。睢水英雄多血刃，建章宫阙成煨烬。淮王身死桂树折，徐福一去音书绝。行路难，行路难，生死皆由天。秦皇汉武遭不脱，汝独何人学神仙。
八月五日歌:四月八日明星出，摩耶夫人降前佛。八月五日佳气新，昭成太后生圣人。开元九年燕公说，奉诏听置千秋节。丹青庙里贮姚宋，花萼楼中宴岐薛。清乐灵香几处闻，鸾歌凤吹动祥云。已于武库见灵鸟，仍向晋山逢老君。率土普天无不乐，河清海晏穷寥廓。梨园弟子传法曲，张果先生进仙药。玉座凄凉游帝京，悲翁回首望承明。云韶九奏杳然远，唯有五陵松柏声。
杜秀才画立走水牛歌:昆仑儿，骑白象，时时锁著师子项。奚奴跨马不搭鞍，立走水牛惊汉官。江村小儿好夸骋，脚踏牛头上牛领。浅草平田攃过时，大虫著钝几落井。杜生知我恋沧洲，画作一障张床头。八十老婆拍手笑，妒他织女嫁牵牛。
李供奉弹箜篌歌:国府乐手弹箜篌，赤黄绦索金鎝头。早晨有敕鸳鸯殿，夜静遂歌明月楼。起坐可怜能抱撮，大指调弦中指拨。腕头花落舞制裂，手下鸟惊飞拨剌。珊瑚席，一声一声鸣锡锡；罗绮屏，一弦一弦如撼铃。急弹好，迟亦好；宜远听，宜近听。左手低，右手举，易调移音天赐与。大弦似秋雁，联联度陇关；小弦似春燕，喃喃向人语。手头疾，腕头软，来来去去如风卷。声清泠泠鸣索索，垂珠碎玉空中落。美女争窥玳瑁帘，圣人卷上真珠箔。大弦长，小弦短，小弦紧快大弦缓。初调锵锵似鸳鸯水上弄新声，入深似太清仙鹤游秘馆。李供奉，仪容质，身才稍稍六尺一。在外不曾辄教人，内里声声不遣出。指剥葱，腕削玉，饶盐饶酱五味足。弄调人间不识名，弹尽天下崛奇曲。胡曲汉曲声皆好，弹著曲髓曲肝脑。往往从空入户来，瞥瞥随风落春草。草头只觉风吹入，风来草即随风立。草亦不知风到来，风亦不知声缓急。爇玉烛，点银灯；光照手，实可憎。只照箜篌弦上手，不照箜篌声里能。驰凤阙，拜鸾殿，天子一日一回见。王侯将相立马迎，巧声一日一回变。实可重，不惜千金买一弄。银器胡瓶马上驮，瑞锦轻罗满车送。此州好手非一国，一国东西尽南北。除却天上化下来，若向人间实难得。
郑女弹筝歌:郑女八岁能弹筝，春风吹落天上声。一声雍门泪承睫，两声赤鲤露鬐鬣，三声白猿臂拓颊。郑女出参丈人时，落花惹断游空丝。高楼不掩许声出，羞杀百舌黄莺儿。
洛阳早春:何地避春愁，终年忆旧游。一家千里外，百舌五更头。客路偏逢雨，乡山不入楼。故园桃李月，伊水向东流。
鄱阳大云寺一公房:尽日陪游处，斜阳竹院清。定中观有漏，言外证无生。色界聊传法，空门不用情。欲知相去近，钟鼓两闻声。
闲居自述:荣辱不关身，谁为疏与亲。有山堪结屋，无地可容尘。白发偏添寿，黄花不笑贫。一樽朝暮醉，陶令果何人。
闲居怀旧:日长鼓腹爱吾庐，洗竹浇花兴有馀。骚客空传成相赋，晋人已负绝交书。贫居谪所谁推毂，仕向侯门耻曳裾。今日思来总皆罔，汗青功业又何如。
乐府:暖谷春光至，宸游近甸荣。云随天仗转，风入御帘轻。翠盖浮佳气，朱楼倚太清。朝臣冠剑退，宫女管弦迎。细草承雕辇，繁花入幔城。文房开圣藻，武卫宿天营。玉醴随觞至，铜壶逐漏行。五星含土德，万姓彻中声。亲祀先崇典，躬推示劝耕。国风新正乐，农器近消兵。道德关河固，刑章日月明。野人同鸟兽，率舞感升平。
送从兄使新罗:六气铜浑转，三光玉律调。河宫清奉赆，海岳晏来朝。地绝提封入，天平赐贡饶。扬威轻破虏，柔服耻征辽。曙色黄金阙，寒声白鹭潮。楼船非习战，骢马是嘉招。帝女飞衔石，鲛人卖泪绡。管宁虽不偶，徐市倘相邀。独岛缘空翠，孤霞上泬寥。蟾蜍同汉月，螮蝀异秦桥。水豹横吹浪，花鹰迥拂霄。晨装凌莽渺，夜泊记招摇。几路通员峤，何山是沃焦。飓风晴汩起，阴火暝潜烧。鬓发成新髻，人参长旧苗。扶桑衔日近，析木带津遥。梦向愁中积，魂当别处销。临川思结网，见弹欲求鸮。共散羲和历，谁差甲子朝。沧波伏忠信，译语辨讴谣。叠鼓鲸鳞隐，阴帆鹢首飘。南溟垂大翼，西海饮文鳐。指景寻灵草，排云听洞箫。封侯万里外，未肯后班超。
题元阳观旧读书房赠李范:此观十年游，此房千里宿。还来旧窗下，更取君书读。
古仙坛:远山谁放烧，疑是坛边醮。仙人错下山，拍手坛边笑。
春雨不闻百舌:百舌春来哑，愁人共待晴。不关秋水事，饮恨亦无声。
忆鄱阳旧游:悠悠南国思，夜向江南泊。楚客断肠时，月明枫子落。
洛阳陌二首:莺声满御堤，堤柳拂丝齐。风送名花落，香红衬马蹄。珂珮逐鸣驺，王孙结伴游。金丸落飞鸟，乘兴醉青楼。
过山农家:板桥人渡泉声，茅檐日午鸡鸣。莫嗔焙茶烟暗，却喜晒谷天晴。
樱桃曲:百舌犹来上苑花，游人独自忆京华。遥知寝庙尝新后，敕赐樱桃向几家。
宫词五首:禁柳烟中闻晓乌，风吹玉漏尽铜壶。内官先向蓬莱殿，金合开香泻御炉。玉楼天半起笙歌，风送宫嫔笑语和。月殿影开闻夜漏，水精帘卷近银河。玉阶容卫宿千官，风猎青旂晓仗寒。侍女先来荐琼蕊，露浆新下九霄盘。九重天乐降神仙，步舞分行踏锦筵。嘈囋一声钟鼓歇，万人楼下拾金钱。金吾持戟护新檐，天乐声传万姓瞻。楼上美人相倚看，红妆透出水精帘。
赠僧二首:家住义兴东舍溪，溪边莎草雨无泥。上人一向心入定，春鸟年年空自啼。出头皆是新年少，何处能容老病翁。更把浮荣喻生灭，世间无事不虚空。
送李秀才游嵩山:嵩山石壁挂飞流，无限神仙在上头。采得新诗题石壁，老人惆怅不同游。
寻僧二首:方丈玲珑花竹闲，已将心印出人间。家家门外长安道，何处相逢是宝山。弥天释子本高情，往往山中独自行。莫怪狂人游楚国，莲花只在淤泥生。
赋得寒蛩:尔谁造，鸣何早，趯趯连声遍阶草。复与夜雨和，游人听堪老。
送李端:世上许刘桢，洋洋风雅声。客来空改岁，归去未成名。远近天初暮，关河雪半晴。空怀谏书在，回首恋承明。
送夏侯审游蜀:暮峰和玉垒，回望不通秦。更问蜀城路，但逢巴语人。石林莺啭晓，板屋月明春。若访严夫子，无嫌卜肆贫。
送苗赟赴阳翟丞:夕阳秋草上，去马弟兄看。年少初辞阙，时危远效官。山行独夜雨，旅宿二陵寒。诗兴生何处，嵩阳羽客坛。
东郊别业:东皋占薄田，耕种过馀年。护药栽山刺，浇蔬引竹泉。晚雷期稔岁，重雾报晴天。若问幽人意，思齐沮溺贤。
屏居盩厔:百年心不料，一卷日相知。乘兴偏难改，忧家是强为。县城寒寂寞，峰树远参差。自笑无谋者，只应道在斯。
春日即事二首:诗书成志业，懒慢致蹉跎。圣代丹霄远，明时白发多。浅谋堪自笑，穷巷忆谁过。寂寞前山暮，归人樵采歌。数亩东皋宅，青春独屏居。家贫僮仆慢，官罢友朋疏。强饮沽来酒，羞看读了书。闲花开满地，惆怅复何如。
赠韦山人:失意成逋客，终年独掩扉。无机狎鸥惯，多病见人稀。流水知行药，孤云伴采薇。空斋莫闲笑，心事与时违。
雨中宿义兴寺:遥夜宿东林，虫声阶草深。高风初落叶，多雨未归心。家国身犹负，星霜鬓已侵。沧洲纵不去，何处有知音。
与清江上人及诸公宿李八昆季宅:汤公多外友，洛社自相依。远客还登会，秋怀欲忘归。惊风林果少，骤雨砌虫稀。更过三张价，东游愧陆机。
秋夜会宿李永宅忆江南旧游:偶宿俱南客，相看喜尽归。湖山话不极，岁月念空违。子夜高梧冷，秋阴远漏微。那无此良会，惜在谢家稀。
春日游慈恩寺寄畅当:浮世今何事，空门此谛真。死生俱是梦，哀乐讵关身。远草光连水，春篁色离尘。当从庾中庶，诗客更何人。
登鹳雀楼:久客心常醉，高楼日渐低。黄河经海内，华岳镇关西。去远千帆小，来迟独鸟迷。终年不得意，空觉负东溪。
酬畅当:同游漆沮后，已是十年馀。几度曾相梦，何时定得书。月高城影尽，霜重柳条疏。且对尊中酒，千般想未如。
游钟山紫芝观:系舟仙宅下，清磬落春风。雨数芝田长，云开石路重。古房清磴接，深殿紫烟浓。鹤驾何时去，游人自不逢。
秋夜喜卢司直严少府访宿:寂寂闭层城，悠悠此夜情。早凉过鬓发，秋思入柴荆。严子多高趣，卢公有盛名。还如杜陵下，暂拂蒋元卿。
下邽客舍喜叔孙主簿郑少府见过:良宵复杪秋，把酒说羁游。落木东西别，寒萍远近流。萧条旅馆月，寂历曙更筹。不是仇梅至，何人问百忧。
上巳日:共来修禊事，内顾一悲翁。玉鬓风尘下，花林丝管中。故山离水石，旧侣失鹓鸿。不及游鱼乐，裴回莲叶东。
登乐游原:园庙何年废，登临有故丘。孤村连日静，多雨及霖休。常与秦山对，曾经汉主游。岂知千载后，万事水东流。
会凤翔张少尹南亭:远过张正见，诗兴自依依。西府军城暮，南庭吏事稀。草檐宜日过，花圃任烟归。更料重关外，群僚候启扉。
寒蜂采菊蕊:游飏下晴空，寻芳到菊丛。带声来蕊上，连影在香中。去住沾馀雾，高低顺过风。终惭异蝴蝶，不与梦魂通。
酬张少尹秋日凤翔西郊见寄:鼎气孕河汾，英英济旧勋。刘生曾任侠，张率自能文。官佐征西府，名齐将上军。秋山遥出浦，野鹤暮离群。远恨边笳起，劳歌骑吏闻。废关人不到，荒戍日空曛。草木凉初变，阴晴景半分。叠蝉临积水，乱燕入过云。丽藻终思我，衰髯亦为君。闲吟寡和曲，庭叶渐纷纷。
入塞曲:将军带十围，重锦制戎衣。猿臂销弓力，虬须长剑威。首登平乐宴，新破大宛归。楼上诛姬笑，门前问客稀。暮烽玄兔急，秋草紫骝肥。未奉君王诏，高槐昼掩扉。
喜侯十七校书见访:东城独屏居，有客到吾庐。发廪因舂黍，开畦复剪蔬。许酣令乞酒，辞窭任无鱼。遍出新成句，更通未悟书。藤丝秋不长，竹粉雨仍馀。谁为须张烛，凉空有望舒。
晚春青门林亭燕集:都门连骑出，东野柳如丝。秦苑看山处，王孙逐草时。欢游难再得，衰老是前期。林静莺啼远，春深日过迟。落花今夕思，秉烛古人诗。对酒当为乐，双杯未可辞。
晚秋东游寄猗氏第五明府解县韩明府:步出青门去，疏钟隔上林。四郊多难日，千里独归心。暮鸟声偏苦，秋云色易阴。乱坟松柏少，野径草茅深。灞涘袁安履，汾南宓贱琴。何由听白雪，只益泪沾襟。
赠兴平郑明府:海内兵犹在，关西赋未均。仍劳持斧使，尚宰茂陵人。遥夜重城掩，清宵片月新。绿琴听古调，白屋被深仁。迹与儒生合，心惟静者亲。深情先结契，薄宦早趋尘。贫病休何日，艰难过此身。悠悠行远道，冉冉过良辰。明主知封事，长沮笑问津。栖遑忽相见，欲语泪沾巾。
九日:重阳寒寺满秋梧，客在南楼顾老夫。步蹇强登游藻井，发稀那更插茱萸。横空过雨千峰出，大野新霜万叶枯。更望尊中菊花酒，殷勤能得几回沽。
送大谷高少府:县属并州北近胡，悠悠此别宦仍孤。应知史笔思循吏，莫料辕门笑鲁儒。古塞草青宜牧马，春城月暗好啼乌。雕残贵有亲仁术，梅福何须去隐吴。
岳祠送薛近贬官:枯松老柏仙山下，白帝祠堂枕古逵。迁客无辜祝史告，神明有喜女巫知。遥思桂浦人空去，远过衡阳雁不随。度岭梅花翻向北，回看不见树南枝。
送友人游江南:远别悠悠白发新，江潭何处是通津，潮声偏惧初来客，海味唯甘久住人。漠漠烟光前浦晚，青青草色定山春。汀洲更有南回雁，乱起联翩北向秦。
慈恩寺残春:双林花已尽，叶色占残芳。若问同游客，高年最断肠。
早次眉县界:匹马晓路归，悠悠渭川道。晴山向孤城，秋日满白草。
苦辛行:且莫奏短歌，听余苦辛词。如今刀笔士，不及屠沽儿。少年无事学诗赋，岂意文章复相误。东西南北少知音，终年竟岁悲行路。仰面诉天天不闻，低头告地地不言。天地生我尚如此，陌上他人何足论。谁谓西江深，涉之固无忧；谁谓南山高，可以登之游。险巇唯有世间路，一晌令人堪白头。贵人立意不可测，等闲桃李成荆棘。风尘之士深可亲，心如鸡犬能依人。悲来却忆汉天子，不弃相如家旧贫。劝君且饮酒，酒能散羁愁。谁家有酒判一醉，万事从他江水流。
罗江客舍:山县秋云暗，茅亭暮雨寒。自伤庭叶下，谁问客衣单。有兴时添酒，无聊懒整冠。近来乡国梦，夜夜到长安。
汉上题韦氏庄:结茅同楚客，卜筑汉江边。日落数归鸟，夜深闻扣舷。水痕侵岸柳，山翠借厨烟。调笑提筐妇，春来蚕几眠。
闺情:侧听宫官说，知君宠尚存。未能开笑颊，先欲换愁魂。宝镜窥妆影，红衫裛泪痕。昭阳今再入，宁敢恨长门。
衡阳春日游僧院:曾共刘谘议，同时事道林。与君相掩泪，来客岂知心。阶雪凌春积，炉烟向暝深。依然旧童子，相送出花林。
客堂秋夕:隔窗萤影灭复流，北风微雨虚堂秋。虫声竟夜引乡泪，蟋蟀何自知人愁。四时不得一日乐，以此方悲客游恶。寂寂江城无所闻，梧桐叶上偏萧索。
古意:女伴朝来说，知君欲弃捐。懒梳明镜下，羞到画堂前。有泪沾脂粉，无情理管弦。不知将巧笑，更遣向谁怜。
听杜山人弹胡笳:绿琴胡笳谁妙弹，山人杜陵名庭兰。杜君少与山人友，山人没来今已久。当时海内求知音，嘱付胡笳入君手。杜陵攻琴四十年，琴声在音不在弦。座中为我奏此曲，满堂萧瑟如穷边。第一第二拍，泪尽蛾眉没蕃客。更闻出塞入塞声，穹庐毡帐难为情。胡天雨雪四时下，五月不曾芳草生。须臾促轸变宫徵，一声悲兮一声喜。南看汉月双眼明，却顾胡儿寸心死。回鹘数年收洛阳，洛阳士女皆驱将。岂无父母与兄弟，闻此哀情皆断肠。杜陵先生证此道，沈家祝家皆绝倒。如今世上雅风衰，若个深知此声好。世上爱筝不爱琴，则明此调难知音。今朝促轸为君奏，不向俗流传此心。
再赴桂州先寄李大夫:玷玉甘长弃，朱门喜再游。过因谗后重，恩合死前酬。养骥须怜瘦，栽松莫厌秋。今朝两行泪，一半血和流。
闰春宴花溪严侍御庄:一团青翠色，云是子陵家。山带新晴雨，溪留闰月花。瓶开巾漉酒，地坼笋抽芽。彩缛承颜面，朝朝赋白华。
秋望兴庆宫:先皇歌舞地，今日未游巡。幽咽龙池水，凄凉御榻尘。随风秋树叶，对月老宫人。万事如桑海，悲来欲恸神。
云梦故城秋望:故国遗墟在，登临想旧游。一朝人事变，千载水空流。梦渚鸿声晚，荆门树色秋。片云凝不散，遥挂望乡愁。
观卫尚书九日对中使射破的:盛宴倾黄菊，殊私降紫泥。月营开射圃，霜旆拂晴霓。出将三朝贵，弯弓五善齐。腕回金镞满，的破绿弦低。勇气干牛斗，欢声震鼓鼙。忠臣思报国，更欲取关西。
辰州闻大驾还宫:闻道銮舆归魏阙，望云西拜喜成悲。宁知陇水烟销日，再有园林秋荐时。渭水战添亡虏血，秦人生睹旧朝仪。自惭出守辰州畔，不得亲随日月旗。
上桂州李大夫:今日辞门馆，情将众别殊。感深翻有泪，仁过曲怜愚。晚镜伤秋鬓，晴寒切病躯。烟霞万里阔，宇宙一身孤。倚马才宁有，登龙意岂无。唯于方寸内，暗贮报恩珠。
上李常侍:旌旗晓过大江西，七校前驱万队齐。千里政声人共喜，三军令肃马前嘶。恩沾境内风初变，春入城阴柳渐低。桃李不须令更种，早知门下旧成蹊。
云安阻雨:日长巴峡雨濛濛，又说归舟路未通。游人不及西江水，先得东流到渚宫。
戏赠张使君:数载蹉跎罢搢绅，五湖乘兴转迷津。如今野客无家第，醉处寻常是主人。
湘南曲:虞帝南游不复还，翠蛾幽怨水云间。昨夜月明湘浦宿，闺中珂珮度空山。
征人归乡:三月江城柳絮飞，五年游客送人归。故将别泪和乡泪，今日阑干湿汝衣。
花下宴送郑炼师:愁里惜春深，闻幽即共寻。贵看花柳色，图放别离心。客醉花能笑，诗成花伴吟。为君调绿绮，先奏凤归林。
秋馆雨后得弟兄书即事呈李明府:弟兄书忽到，一夜喜兼愁。空馆复闻雨，贫家怯到秋。坐中孤烛暗，窗外数萤流。试以他乡事，明朝问子游。
出军:龙绕旌竿兽满旗，翻营乍似雪中移。中军一队三千骑，尽是并州游侠儿。
九日贾明府见访:独掩衡门秋景闲，洛阳才子访柴关。莫嫌浊酒君须醉，虽是贫家菊也斑。同人愿得长携手，久客深思一破颜。却笑孟嘉吹帽落，登高何必上龙山。
题严氏竹亭:子陵栖遁处，堪系野人心。溪水浸山影，岚烟向竹阴。忘机看白日，留客醉瑶琴。爱此多诗兴，归来步步吟。
送王端公之太原归觐相公:柱史今何适，西行咏陟冈。也知人惜别，终美雁成行。春雨桃花静，离尊竹叶香。到时丞相阁，应喜棣华芳。
同辛兖州巢父虚副端岳相思献酬…兼呈辛魏二院长杨长宁:暮角发高城，情人坐中起。临觞不及醉，分散秋风里。虽有明月期，离心若千里。前欢反惆怅，后会还如此。焉得夜淹留，一回终宴喜。羁游复牵役，馆至重湖水。早晚泛归舟，吾从数君子。
过担石湖:晓发渔门戍，晴看担石湖。日衔高浪出，天入四空无。尺寸分洲岛，纤毫指舳舻。渺然从此去，谁念客帆孤。
奉寄辰州房使君郎中:汉代文明今盛明，犹将贾傅暂专城。何妨密旨先符竹，莫是除书误姓名。蜗舍喜时春梦去，隼旟行处瘴江清。新年只可三十二，却笑潘郎白发生。
求自试:仙禁祥云合，高梧彩凤游。沈冥求自试，通鉴果蒙收。文墨悲无位，诗书误白头。陈王抗表日，毛遂请行秋。双剑曾埋狱，司空问斗牛。希垂拂拭惠，感激愿相投。
商山祠堂即事:夺嫡心萌事可忧，四贤西笑暂安刘。后王不敢论珪组，土偶人前枳树秋。
晚过敷水驿却寄华州使院张郑二侍御:春雨如烟又若丝，晓来昏处晚晴时。仙人掌上芙蓉沼，柱史关西松柏祠。几许岁华销道路，无穷王事系戎师。回瞻二妙非吾侣，日对三峰自有期。
洛下闲居夜晴观雪寄四远诸兄弟:雪月相辉云四开，终风助冻不扬埃。万重琼树宫中接，一直银河天上来。荆楚岁时知染翰，湘吴醇酎忆衔杯。强题缣素无颜色，鸿雁南飞早晚回。
元日喜闻大礼寄上翰林四学士中书六舍人二十韵:有事郊坛毕，无私日月临。岁华春更早，天瑞雪犹深。玉辇回时令，金门降德音。翰飞鸳别侣，丛植桂为林。粉泽资鸿笔，薰和本素琴。礼成戎器下，恩彻鬼方沈。麟爵来称纪，官师退绝箴。道风黄阁静，祥景紫垣阴。寿酒朝时献，农书夜直寻。国香煴翠幄，庭燎赩红衾。汉魏文章盛，尧汤雨露霃。密辞投水石，精义出沙金。宸扆亲唯敬，钧衡近匪侵。疾驱千里骏，清唳九霄禽。庆赐迎新服，斋庄弃旧簪。忽思班女怨，遥听越人吟。末路甘贫病，流年苦滞淫。梦中青琐闼，归处碧山岑。窃抃闻韶濩，观光想韎任。大哉环海晏，不算子牟心。
奉使至邢州赠李八使君:独占龙冈部，深持虎节居。尽心敷吏术，含笑掩兵书。礼饰华缨重，才牵雅制馀。茂阴延驿路，温液逗官渠。南亩行春罢，西楼待客初。瓮头开绿蚁，砧下落红鱼。牧伯风流足，輶轩若涩虚。今宵铃阁内，醉舞复何如。
秋日洛阳官舍寄上水部家兄:洛阳归老日，此县忽为君。白发兄仍见，丹诚帝岂闻。九衢横逝水，二室散浮云。屈指豪家尽，伤心要地分。禁中周几鼎，源上汉诸坟。貔虎今无半，狐狸宿有群。威声惭北部，仁化乐南薰。野檗饥来食，天香静处焚。壮年唯喜酒，幼学便诃文。及尔空衰暮，离忧讵可闻。
时兴:夙心旷何许，日暮依林薄。流水不待人，孤云时映鹤。濛濛千万花，曷为神仙药。不遇烂柯叟，报非旧城郭。
奉酬西川武相公晨兴赠友见示之作:碧树分晓色，宿雨弄清光。犹闻子规啼，独念一声长。眷眷轸芳思，依依寄远方。情同如兰臭，惠比返魂香。新什惊变雅，古瑟代沈湘。殷勤见知己，掩抑绕中肠。隙驷不我待，路人易相忘。孤老空许国，幽报期苍苍。
晨游昌师院:深庭芳草浓，晓井山泉溢。林馥乱沈烟，石润侵经室。幽岩鸟飞静，晴岭云归密。壁藓凝苍华，竹阴满晴日。生期半宵梦，忧绪仍非一。若无高世心，安能此终毕。
同王晦伯朱遐景宿慧山寺:共访青山寺，曾隐南朝人。问古松桂老，开襟言笑新。步移月亦出，水映石磷磷。予洗肠中酒，君濯缨上尘。皓彩入幽抱，清气逼苍旻。信此澹忘归，淹留冰玉邻。
初入谏司喜家室至:一旦悲欢见孟光，十年辛苦伴沧浪。不知笔砚缘封事，犹问佣书日几行。
送内弟袁德师:南渡登舟即水仙，西垣有客思悠然。因君相问为官意，不卖毗陵负郭田。
太原送穆质南游:今朝天景清，秋入晋阳城。露叶离披处，风蝉三数声。那言苦行役，值此远徂征。莫话心中事，相看气不平。
奉和王侍郎春日喜李侍郎崔给谏张舍人…因命觞观乐之什:华馆迟嘉宾，逢迎淑景新。锦筵开绛帐，玉佩下朱轮。曲里三仙会，风前百啭春。欲知忘味处，共仰在齐人。
奉酬侍御家兄东洛闲居夜晴观雪之什:洛阳宫观与天齐，雪净云消月未西。清浅乍分银汉近，辉光渐觉玉绳低。绿醽乍熟堪聊酌，黄竹篇成好命题。应念武关山断处，空愁簿领候晨鸡。
敕目至家兄蒙淮南仆射杜公奏授秘校兼节度参谋同书寄上:朝市三千里，园庐二十春。步兵终日饮，原宪四时贫。桂树留人久，蓬山入梦新。鹤书承处重，鹊语喜时频。草奏才偏委，嘉谋事最亲。榻因徐孺解，醴为穆生陈。卫国今多士，荆州好寄身。烟霄定从此，非假问陶钧。
东都嘉量亭献留守韩仆射:卜筑三川上，仪刑万井中。度材垂后俭，选胜掩前功。云构中央起，烟波四面通。乍疑游汗漫，稍似入崆峒。廛閈高低尽，山河表里穷。峰峦从地碧，宫观倚天红。灵槛如朝蜃，飞桥状晚虹。曙霞晴错落，夕霭湿葱茏。庾亮楼何厄，陈蕃榻更崇。有时闲讲德，永日静观风。玉斝飞无算，金铙奏未终。重筵开玳瑁，上客集鹓鸿。接武空惭蹇，修文敢并雄。岂须登岘首，然后奉羊公。
灵台镇赠丘岑中丞:晓日天山雪半晴，红旗遥识汉家营。近来胡骑休南牧，羊马城边春草生。
金山寺:一点青螺白浪中，全依水府与天通。晴江万里云飞尽，鳌背参差日气红。
陪留守韩仆射巡内至上阳宫感兴二首:翠辇西归七十春，玉堂珠缀俨埃尘。武皇弓剑埋何处，泣问上阳宫里人。愁云漠漠草离离，太乙句陈处处疑。薄暮毁垣春雨里，残花犹发万年枝。
赠萧都官:萧郎自小贤，爱客不言钱。有酒轻寒夜，无愁倚少年。闲寻织锦字，醉上看花船。好是关身事，从人道性偏。
忝职武昌，初至夏口，书事献府主相公:白发放櫜鞬，梁王爱旧全。竹篱江畔宅，梅雨病中天。时奉登楼宴，闲修上水船。邑人兴谤易，莫遣鹤支钱。
岁晚喜远兄弟至书情:几年沧海别，相见竟多违。鬓发缘愁白，音书为懒稀。新诗徒有赠，故国未同归。人事那堪问，无言是与非。
南阳道中作:东风雨洗顺阳川，蜀锦花开绿草田。彩雉斗时频驻马，酒旗翻处亦留钱。新晴日照山头雪，薄暮人争渡口船。早晚到家春欲尽，今年寒食月初圆。
游仙词:海上神山绿，溪边杏树红。不知何处去，月照玉楼空。
新罗进白鹰:御马新骑禁苑秋，白鹰来自海东头。汉皇无事须游猎，雪乱争飞锦臂鞲。
寄南游兄弟:书来未报几时还，知在三湘五岭间。独立衡门秋水阔，寒鸦飞去日衔山。
新营别墅寄家兄:懒性如今成野人，行藏由兴不由身。莫惊此度归来晚，买得西山正值春。
南游感兴:伤心欲问前朝事，惟见江流去不回。日暮东风春草绿，鹧鸪飞上越王台。
从军别家:自笑儒生著战袍，书斋壁上挂弓刀。如今便是征人妇，好织回文寄窦滔。
木兰歌:木兰抱杼嗟，借问复为谁。欲闻所戚戚，感激强其颜。老父隶兵籍，气力日衰耗。岂足万里行，有子复尚少。胡沙没马足，朔风裂人肤。老父旧羸病，何以强自扶。木兰代父去，秣马备戎行。易却纨绮裳，洗却铅粉妆。驰马赴军幕，慷慨携干将。朝屯雪山下，暮宿青海傍。夜袭燕支虏，更携于阗羌。将军得胜归，士卒还故乡。父母见木兰，喜极成悲伤。木兰能承父母颜，却卸巾鞲理丝簧。昔为烈士雄，今为娇子容。亲戚持酒贺父母，始知生女与男同。门前旧军都，十年共崎岖。本结弟兄交，死战誓不渝。今者见木兰，言声虽是颜貌殊。惊愕不敢前，叹息徒嘻吁。世有臣子心，能如木兰节。忠孝两不渝，千古之名焉可灭。
长至日上公献寿:凤阙晴钟动，鸡人晓漏长。九重初启钥，三事正称觞。日至龙颜近，天旋圣历昌。休光连雪净，瑞气杂炉香。化被君臣洽，恩沾士庶康。不因稽旧典，谁得纪朝章。
同韦夏卿送顾况归茅山:谪宦闻尝赋，游仙便作诗。白银双阙恋，青竹一龙骑。先入茅君洞，旋过葛稚陂。无然列御寇，五日有还期。
东都所居寒食下作:江南寒食早，二月杜鹃鸣。日暖山初绿，春寒雨欲晴。浴蚕当社日，改火待清明。更喜瓜田好，令人忆邵平。
登西灵塔:塔庙出招提，登临碧海西。不知人意远，渐觉鸟飞低。稍与云霞近，如将日月齐。迁乔未得意，徒欲蹑云梯。
春眺扬州西上岗寄徐员外:芜城西眺极苍流，漠漠春烟间曙楼。瓜步早潮吞建业，蒜山晴雪照扬州。隋家故事不能问，鹤在仙池期我游。
吴兴送梁补阙归朝赋得荻花:柳家汀洲孟冬月，云寒水清荻花发。一枝持赠朝天人，愿比蓬莱殿前雪。
古意:悠悠南山云，濯濯东流水。念我平生欢，托居在东里。失既不足忧，得亦不为喜。安贫固其然，处贱宁独耻。云闲虚我心，水清澹吾味。云水俱无心，斯可长伉俪。
曾游:泊舟古城下，高阁快登眺。大江会彭蠡，群峰豁玄峤。清影涵空明，黛色凝远照。碑留太史书，词刻长公调。绝粒感楚囚，丹衷犹照耀。怀哉不可招，凭阑一悲啸。
江行:漾舟晴川里，挂席候风生。临泛何容与，爱此江水清。芦洲隐遥嶂，露日映孤城。自顾疏野性，屡忘鸥鸟情。聊复于时顾，暂欲解尘缨。驱驰非吾愿，虚怀浩已盈。
喜雨:闲居倦时燠，开轩俯平林。雷声殷遥空，云气布层阴。川上风雨来，洒然涤烦襟。田家共欢笑，沟浍亦已深。团团聚邻曲，斗酒相与斟。樵歌野田中，渔钓沧江浔。苍天暨有念，悠悠终我心。
从军行:丈夫四方志，结发事远游。远游历燕蓟，独戍边城陬。西风垄水寒，明月关山悠。酬恩仗孤剑，十年弊貂裘。封侯属何人，蹉跎雪盈头。老马思故枥，穷鳞忆深流。弹铗动深慨，浩歌气横秋。报国期努力，功名良见收。
九日与敬处士左学士同赋采菊上东山便为首句:采菊上东山，山高路非远。江湖乍辽夐，城郭亦在眼。昼日市井喧，闰年禾稼晚。开尊会佳客，长啸临绝巘。戏鹤唳且闲，断云轻不卷。乡心各万里，醉话时一展。乔木列遥天，残阳贯平坂。徒忧征车重，自笑谋虑浅。却顾郡斋中，寄傲与君同。
奉天酬别郑谏议云逵、卢拾遗景亮见别之作:巨孽盗都城，传闻天下惊。陪臣九江畔，走马来赴难。伏奏见龙颜，旋持手诏还。单车不可驻，朱槛未遑攀。故人出相饯，共悲行路难。临岐荷赠言，对酒独伤魂。世故山川险，忧多思虑昏。重阴蔽芳月，叠岭明旧雪。泥积辙更深，木冰花不发。郑君间世贤，忠孝乃双全。大义弃妻子，至淳易生死。知心三四人，越境千馀里。骏马帐前发，惊尘路傍起。楼头俯首看，莫敢相留止。拜阙奏良图，留中沃圣谟。洗兵救卫郡，诱敌讨幽都。名亚典属国，良选谏大夫。从容九霄上，谈笑授阴符。卢生富才术，特立居近密。采掇献吾君，朝廷视听新。宽饶狂自比，汲黯直为邻。就列继三事，主文当七人。可怜长守道，不觉五逢春。昔去城南陌，各为天际客。关河烟雾深，寸步音尘隔。羁旅忽相遇，别离又兹夕。前悲涕未干，后喜心已戚。而我方老大，颇为风眩迫。夫君并少年，何尔鬓须白。惆怅语不尽，裴回情转剧。一尊自共持，以慰长相忆。
边城曲:人生莫作远行客，远行莫戍黄沙碛。黄沙碛下八月时，霜风裂肤百草衰。尘沙晴天迷道路，河水悠悠向东去。胡笳听彻双泪流，羁魂惨惨生边愁。原头猎火夜相向，马蹄蹴蹋层冰上。不似京华侠少年，清歌妙舞落花前。
屯田词:春来耕田遍沙碛，老稚欣欣种禾麦。麦苗渐长天苦晴，土干确确锄不得。新禾未熟飞蝗至，青苗食尽馀枯茎。捕蝗归来守空屋，囊无寸帛瓶无粟。十月移屯来向城，官教去伐南山木。驱牛驾车入山去，霜重草枯牛冻死。艰辛历尽谁得知，望断天南泪如雨。
早春曲:青楼昨夜东风转，锦帐凝寒觉春浅。垂杨摇丝莺乱啼，袅袅烟光不堪翦。博山吹云龙脑香，铜壶滴愁更漏长。玉颊啼红梦初醒，羞见青鸾镜中影。侬家少年爱游逸，万里轮蹄去无迹。朱颜未衰消息稀，肠断天涯草空碧。
送崔融:王者应无敌，天兵动远征。建牙连朔漠，飞骑入胡城。夜月边尘影，秋风陇水声。陈琳能草檄，含笑出长平。
游少林寺:步入招提路，因之访道林。石龛苔藓积，香径白云深。双树含秋色，孤峰起夕阴。屟廊行欲遍，回首一长吟。
崇德道中:暖日菜心稠，晴烟麦穗抽。客心双去翼，归梦一扁舟。废塔巢双鹤，长波漾白鸥。关山明月到，怆恻十年游。
送郎士元:白发金陵客，怀归不暂留。交情分两地，行色载孤舟。黄叶蝉吟晚，沧江雁送秋。何年重会此，诗酒复追游。
赋得长亭柳:濯濯长亭柳，阴连灞水流。雨搓金缕细，烟褭翠丝柔。送客添新恨，听莺忆旧游。赠行多折取，那得到深秋。
春日访山人:远访山中客，分泉谩煮茶。相携林下坐，共惜鬓边华。归路逢残雨，沿溪见落花。候门童子问，游乐到谁家。
重游长真寺:同到长真寺，青山四面同。鸟啼花竹暗，人散户庭空。蒲涧千年雨，松门午夜风。旧游悲往日，回首各西东。
与友人过山寺:共有春山兴，幽寻此日同。谈诗访灵彻，入社愧陶公。竹暗闲房雨，茶香别院风。谁知尘境外，路与白云通。
寄禅师寺华上人次韵三首:百年浑是客，白发总盈颠。佛国三秋别，云台五色连。朝盘香积饭，夜瓮落花泉。遥忆谈玄地，月高人未眠。禅心如落叶，不逐晓风颠。猊坐翻萧瑟，皋比喜接连。芙蓉开紫雾，湘玉映清泉。白昼谈经罢，闲从石上眠。德士名难避，风流学济颠。礼罗加璧至，荐鹗与云连。尘世休飞锡，松林且枕泉。近闻离讲席，听雨半山眠。
李大夫见赠因之有呈:何言访衰疾，旌旆重淹留。谢礼诚难答，裁诗岂易酬。江清寒照动，山迥野云秋。一醉龙沙上，终欢胜旧游。
和尉迟侍郎夏杪闻蝉:楚人方苦热，柱史独闻蝉。晴日暮江上，惊风一叶前。荡摇清管杂，幽咽野风传。旅舍闻君听，无由更昼眠。
赠韦评事儹:与道共浮沈，人间岁月深。是非园吏梦，忧喜塞翁心。细草谁开径，芳条自结阴。由来居物外，无事可抽簪。
江上别刘驾:天涯芳草遍，江路又逢春。海月留人醉，山花笑客贫。离杯倾祖帐，征骑逐行尘。回首风流地，登临少一人。
长安早春赠万评事:春风归戚里，晓日上花枝。清管新莺发，重门细柳垂。经过千骑客，调笑五陵儿。何事灵台客，狂歌自不知。
留别宋处士:留欢方继烛，此会岂他人。乡里游从旧，儿童内外亲。夜深愁不醉，老去别何频。莫折园中柳，相看惜暮春。
将游东都留别包谏议:衰客惭墨绶，素舸逐秋风。云雨恩难报，江湖意已终。县当仙洞口，路出故园东。唯有新离恨，长留梦寐中。
送李明府之任:身为百里长，家宠五诸侯。含笑听猿狖，摇鞭望斗牛。梅花堪比雪，芳草不知秋。别后南风起，相思梦岭头。
送李长史纵之任常州:不与名利隔，且为江汉游。吴山本佳丽，谢客旧淹留。狭道通陵口，贫家住蒋州。思归复怨别，寥落讵关秋。
南宾送蔡侍御游蜀:巴江秋欲尽，远别更凄然。月照高唐峡，人随贾客船。积云藏嶮路，流水促行年。不料相逢日，空悲尊酒前。
和汴州李相公勉人日喜春:年来日日春光好，今日春光好更新。独献菜羹怜应节，遍传金胜喜逢人。烟添柳色看犹浅，鸟踏梅花落已频。东閤此时闻一曲，翻令和者不胜春。
赠司空拾遗:侍臣何事辞云陛，江上弹冠见雪花。望阙未承丹凤诏，开门空对楚人家。陈琳草奏才还在，王粲登楼兴不赊。高馆更容尘外客，仍令归去待琼华。
寄司空曙:细雨柴门生远愁，向来诗句若为酬。林花落处频中酒，海燕飞时独倚楼。北郭晚晴山更远，南塘春尽水争流。可能相别还相忆，莫遣杨花笑白头。
寄孟郊:乱馀城郭怕经过，到处闲门长薜萝。用世空悲闻道浅，入山偏喜识僧多。醉归花径云生履，樵罢松岩雪满蓑。石上幽期春又暮，何时载酒听高歌。
暮春感怀:杜宇声声唤客愁，故园何处此登楼。落花飞絮成春梦，剩水残山异昔游。歌扇多情明月在，舞衣无意彩云收。东皇去后韶华尽，老圃寒香别有秋。四十无闻懒慢身，放情丘壑任天真。悠悠往事杯中物，赫赫时名扇外尘。短策看云松寺晚，疏帘听雨草堂春。山花水鸟皆知己，百遍相过不厌贫。
赠慧上人:仙槎江口槎溪寺，几度停舟访未能。自恨频年为远客，喜从异郡识高僧。云霞色酽禅房衲，星月光涵古殿灯。何日却飞真锡返，故人丘木翳寒藤。
敬报孙常州二首:衰病苦奔走，未尝追旧游。何言问憔悴，此日驻方舟。远道曳故屐，馀春会高斋。因言别离久，得尽平生怀。
赴抚州对酬崔法曹夜雨滴空阶五首:雨落湿孤客，心惊比栖鸟。空阶夜滴繁，相乱应到晓。高会枣树宅，清言莲社僧。两乡同夜雨，旅馆又无灯。谤议不自辨，亲朋那得知。雨中驱马去，非是独伤离。离室雨初晦，客程云陡暗。方为对吏人，敢望邮童探。纵酒常掷盏，狂歌时入室。离群怨雨声，幽抑方成疾。
遣兴:明月临沧海，闲云恋故山。诗名满天下，终日掩柴关。
北山游亭:西崦水泠泠，沿冈有游亭。自从春草长，遥见只青青。
容州回逢陆三别:西南积水远，老病喜生归。此地故人别，空馀泪满衣。
游道林寺:佳山路不远，俗侣到常稀。及此烟霞暮，相看复欲归。
敬酬陆山人二首:党议连诛不可闻，直臣高士去纷纷。当时漏夺无人问，出宰东阳笑杀君。由来海畔逐樵渔，奉诏因乘使者车。却掌山中子男印，自看犹是旧潜夫。
送萧二:拟向田间老此身，寒郊怨别甚於春。又闻故里朋游尽，到日知逢何处人。
族兄各年八十馀见招游洞:鹤发婆娑乡里亲，相邀共看往年春。拟将儿女归来住，且是茅山见老人。
对月答袁明府:山下孤城月上迟，相留一醉本无期。明年此夕游何处，纵有清光知对谁。
送孙直游郴州:孤舟上水过湘沅，桂岭南枝花正繁。行客自知心有托，不闻惊浪与啼猿。
别张员外:木叶纷纷湘水滨，此中何事往频频。临风自笑归时晚，更送浮云逐故人。
送人游岭南:少别华阳万里游，近南风景不曾秋。红芳绿笋是行路，纵有啼猿听却幽。
代书寄京洛旧游:今年十月温风起，湘水悠悠生白蘋。欲寄远书还不敢，却愁惊动故乡人。
转应词:边草，边草，边草尽来共老。山南山北雪晴，千里万里月明。明月，明月，胡笳一声愁绝。
精舍对雨:空门寂寂澹吾身，溪雨微微洗客尘。卧向白云晴未尽，任他黄鸟醉芳春。
暮春游长沙东湖赠辛兖州巢父二首:湘流分曲浦，缭绕古城东。岸转千家合，林开一镜空。人生无事少，心赏几回同。且复忘羁束，悠悠落照中。回环路不尽，历览意弥新。古木畲田火，澄江荡桨人。缓歌寻极浦，一醉送残春。莫恨长沙远，他年忆此辰。
同辛兖州巢父卢副端岳相思献酬…兼呈辛魏二院长杨长宁:暮角发高城，情人坐中起。临觞不及醉，分散秋风里。虽有明日期，离心若千里。前欢反惆怅，后会还如此。焉得夜淹留，一回终宴喜。羁游复牵役，皆去重湖水。早晚泛归舟，吾从数君子。
酬袁太祝长卿小湖村山居书怀见寄:背江居隙地，辞职作遗人。耕凿资馀力，樵渔逐四邻。麦秋桑叶大，梅雨稻田新。篱落栽山果，池塘养海鳞。放歌聊自足，幽思忽相亲。余亦归休者，依君老此身。
抚州对事后送外生宋垓归饶州觐侍呈上姊夫:淮汴初丧乱，蒋山烽火起。与君随亲族，奔迸辞故里。京口附商客，海门正狂风。忧心不敢住，夜发惊浪中。云开方见日，潮尽炉峰出。石壁转棠阴，鄱阳寄茅室。淹留三十年，分种越人田。骨肉无半在，乡园犹未旋。尔家习文艺，旁究天人际。父子自相传，优游聊卒岁。学成不求达，道胜那厌贫。时入闾巷醉，好是羲皇人。顷因物役牵，偶逐簪组辈。谤书喧朝市，抚己惭浅昧。世业大小礼，近通颜谢诗。念渠还领会，非敢独为师。
永康孙明府颋秩满将归枉路访别:门前水流咽，城下乱山多。非是还家路，宁知枉骑过。风烟复欲隔，悲笑屡相和。不学陶公醉，无因奈别何。
少女生日感怀:五逢晬日今方见，置尔怀中自惘然。乍喜老身辞远役，翻悲一笑隔重泉。欲教针线娇难解，暂弄琴书性已便。还有蔡家残史籍，可能分与外人传。
竞渡歌:五月五日天晴明，杨花绕江啼晓莺。使君未出郡斋外，江上早闻齐和声。使君出时皆有准，马前已被红旗引。两岸罗衣破晕香，银钗照日如霜刃。鼓声三下红旗开，两龙跃出浮水来。棹影斡波飞万剑，鼓声劈浪鸣千雷。鼓声渐急标将近，两龙望标目如瞬。坡上人呼霹雳惊，竿头彩挂虹蜺晕。前船抢水已得标，后船失势空挥桡。疮眉血首争不定，输岸一朋心似烧。只将输赢分罚赏，两岸十舟五来往。须臾戏罢各东西，竞脱文身请书上。吾今细观竞渡儿，何殊当路权相持。不思得岸各休去，会到摧车折楫时。
酬韩校书愈打球歌:仆本修文持笔者，今来帅领红旌下。不能无事习蛇矛，闲就平场学使马。军中伎痒骁智材，竞驰骏逸随我来。护军对引相向去，风呼月旋朋先开。俯身仰击复傍击，难于古人左右射。齐观百步透短门，谁羡养由遥破的。儒生疑我新发狂，武夫爱我生雄光。杖移鬃底拂尾后，星从月下流中场。人不约，心自一。马不鞭，蹄自疾。凡情莫辨捷中能，拙目翻惊巧时失。韩生讶我为斯艺，劝我徐驱作安计。不知戎事竟何成，且愧吾人一言惠。
春山夜月:春山多胜事，赏玩夜忘归。掬水月在手，弄花香满衣。兴来无远近，欲去惜芳菲。南望鸣钟处，楼台深翠微。
冬日野望寄李赞府:地际朝阳满，天边宿雾收。风兼残雪起，河带断冰流。北阙驰心极，南图尚旅游。登临思不已，何处得销愁。
闲居寄薛华:隐几读黄老，闲居耳目清。僻居人事少，多病道心生。雨洗山林湿，鸦鸣池馆晴。晚来因废卷，行药至西城。
感兴:富贵难义合，困穷易感恩。古来忠烈士，多出贫贱门。世上桃李树，但结繁华子。白屋抱关人，青云壮心死。本以势利交，势尽交情已。如何失情后，始叹门易轨。
御沟新柳:夹道天渠远，垂丝御柳新。千条宜向日，万户共迎春。轻翠含烟发，微音逐吹频。静看思渡口，回望忆江滨。袅袅分游骑，依依驻旅人。阳和如可及，攀折在兹辰。
寄兴国池鹤上刘相公:驯狎经时久，褵褷短翮存。不随淮海变，空愧稻粱恩。独立秋天静，单栖夕露繁。欲飞还敛翼，讵敢望乘轩。
宿慧山寺:秋日游古寺，秋山正苍苍。泛舟次岩壑，稽首金仙堂。下有寒泉流，上有珍禽翔。石门吐明月，竹木涵清光。中夜河沈沈，但闻松桂香。旷然出尘境，忧虑澹已忘。
秋暮登北楼:秋满空山悲客心，山楼晴望散幽襟。一川红树迎霜老，数曲清溪绕寺深。寒气急催遥塞雁，夕风高送远城砧。三年海上音书绝，乡国萧条惟梦寻。
宿慧山寺:古寺隐秋山，登攀度林樾。悠然青莲界，此地尘境绝。机闲任昼昏，虑澹知生灭。微吹递遥泉，疏松对残月。庭虚露华缀，池净荷香发。心悟形未留，迟迟履归辙。岁月人间促，烟霞此地多。殷勤竹林寺，更得几回过。
送从叔程归西川幕:千山冰雪晴，山静锦花明。群鹤栖莲府，诸戎拜柳营。浪依巴字息，风入蜀关清。岂念在贫巷，竹林鸣鸟声。
无题:耻将名利托交亲，只向尊前乐此身。才大不应成滞客，时危且喜是闲人。高歌犹爱思归引，醉语惟夸漉酒巾。□□□□□□□，岂能偏遣老风尘。
送夏侯校书归华阴别墅:山前白鹤村，竹雪覆柴门。候客定为黍，务农因燎原。乳冰悬暗井，莲石照晴轩。贳酒邻里睦，曝衣场圃喧。依然望君去，余性亦何昏。
送浑别驾赴舒州:江平芦荻齐，五两贴樯低。绕郭覆晴雪，满船闻曙鸡。鳣鲂宜入贡，橘柚亦成蹊。还似海沂日，风清无鼓鼙。
赋得馆娃宫送王山人游江东:苍苍枫树林，草合废宫深。越水风浪起，吴王歌管沈。燕归巢已尽，鹤语冢难寻。旅泊彼何夜，希君抽玉琴。
送饯从叔辞丰州幕归嵩阳旧居:白须宗孙侍坐时，愿持寿酒前致词。鄙词何所拟，请自边城始。边城贵者李将军，战鼓遥疑天上闻。屯田布锦周千里，牧马攒花溢万群。白云本是乔松伴，来绕青营复飞散。三声画角咽不通，万里蓬根一时断。丰州闻说似凉州，沙塞晴明部落稠。行客已去依独戍，主人犹自在高楼。梦亲旌旆何由见，每阻清风一回面。洞里先生那怪迟，人天无路自无期。砂泉丹井非同味，桂树榆林不并枝。吾翁致身殊得计，地仙亦是三千岁。莫著戎衣期上清，东方曼倩逢人轻。
落第后归山下旧居留别刘起居昆季:寂寞过朝昏，沈忧岂易论。有时空卜命，无事可酬恩。寄食依邻里，成家望子孙。风尘知世路，衰贱到君门。醉里因多感，愁中欲强言。花林逢废井，战地识荒园。怅别临晴野，悲春上古原。鸟归山外树，人过水边村。潘岳方称老，嵇康本厌喧。谁堪将落羽，回首仰飞翻。
和常舍人晚秋集贤院即事十二韵寄赠江南徐薛二侍郎:纶阁九华前，森沈彩仗连。洞门开旭日，清禁肃秋天。霜满朝容备，钟馀漏唱传。摇珰陪羽扇，端弁入炉烟。麟笔删金篆，龙绡荐玉编。汲书荀勖定，汉史蔡邕专。御竹潜通笋，宫池暗泻泉。乱丛萦弱蕙，坠叶洒枯莲。列署齐游日，重江并谪年。登封思议草，侍讲忆同筵。沧海风涛广，黝山瘴雨偏。唯应缄上宝，赠远一呈妍。
和太常王卿立秋日即事:嵩高云日明，潘岳赋初成。篱槿花无色，阶桐叶有声。绛纱垂簟净，白羽拂衣轻。鸿雁悲天远，龟鱼觉水清。别弦添楚思，牧马动边情。田雨农官问，林风苑吏惊。松篁终茂盛，蓬艾自衰荣。遥仰凭轩夕，惟应喜宋生。
和李使君三郎早秋城北亭楼宴崔司士…关中弟张评事时遇:黄花古城路，上尽见青山。桑柘晴川口，牛羊落照间。野情随卷幔，军士隔重关。道合偏多赏，官微独不闲。鹤分琴久罢，书到雁应还。为谢登龙客，琼枝寄一攀。
酬韦渚秋夜有怀见寄:萧条良夜永，秋草对衰颜。露下鸟初定，月明人自闲。独悲无旧业，共喜出时艰。为问功成后，同游何处山。
同吉中孚梦桃源:春雨夜不散，梦中山亦阴。云中碧潭水，路暗红花林。花水自深浅，无人知古今。夜静春梦长，梦逐仙山客。园林满芝朮，鸡犬傍篱栅。几处花下人，看予笑头白。
和崔侍郎游万固寺:闻说中方高树林，曙华先照啭春禽。风云才子冶游思，蒲柳老人惆怅心。石路青苔花漫漫，雪檐垂溜玉森森。贺君此去君方至，河水东流西日沉。
酬人失题:孤鸾将鹤群，晴日丽春云。何幸晚飞者，清音长此闻。
得耿湋司法书因叙长安故友零落兵部…郑仓曹畅参军昆季:鬓似衰蓬心似灰，惊悲相集老相催。故友九泉留语别，逐臣千里寄书来。尘容带病何堪问，泪眼逢秋不喜开。幸接野居宜屣步，冀君清夜一申哀。
纶与吉侍郎中孚司空郎中曙苗员外发崔补阙峒…侯仓曹钊:禀命孤且贱，少为病所婴。八岁始读书，四方遂有兵。童心幸不羁，此去负平生。是月胡入洛，明年天陨星。夜行登灞陵，惝恍靡所征。云海一翻荡，鱼龙俱不宁。因浮襄江流，远寄鄱阳城。鄱阳富学徒，诮我戆无营。谕以诗礼义，勖随宾荐名。舟车更滞留，水陆互阴晴。晓望怯云阵，夜愁惊鹤声。凄凄指宋郊，浩浩入秦京。沴气既风散，皇威如日明。方逢粟比金，未识公与卿。十上不可待，三年竟无成。偶为达者知，扬我于王廷。素志且不立，青袍徒见萦。昏孱夙自保，静躁本殊形。始趋甘棠阴，旋遇密人迎。考实绩无取，责能才固轻。新丰古离宫，宫树锁云扃。中复莅兹邑，往惟曾所经。缭垣何逶迤，水殿亦峥嵘。夜雨滴金砌，阴风吹玉楹。官曹虽检率，国步日夷平。命蹇固安分，祸来非有萌。因逢骇浪飘，几落无辜刑。巍巍登坛臣，独正天柱倾。悄悄失途子，分将秋草并。百年甘守素，一顾乃拾青。相逢十月交，众卉飘已零。感旧谅戚戚，问孤恳茕茕。侍郎文章宗，杰出淮楚灵。掌赋若吹籁，司言如建瓴。郎中善馀庆，雅韵与琴清。郁郁松带雪，萧萧鸿入冥。员外真贵儒，弱冠被华缨。月香飘桂实，乳溜滴琼英。补阙思冲融，巾拂艺亦精。彩蝶戏芳圃，瑞云凝翠屏。拾遗兴难侔，逸调旷无程。九酝贮弥洁，三花寒转馨。校书才智雄，举世一娉婷。赌墅鬼神变，属词鸾凤惊。差肩曳长裾，总辔奉和铃。共赋瑶台雪，同观金谷筝。倚天方比剑，沈井忽如瓶。神昧不可问，天高莫尔听。君持玉盘珠，泻我怀袖盈。读罢涕交颐，愿言跻百龄。
酬李叔度秋夜喜相遇因伤关东僚友丧逝见赠:寒月照秋城，秋风泉涧鸣。过时见兰蕙，独夜感衰荣。酒散同移疾，心悲似远行。以愚求作友，何德敢称兄。谷变波长急，松枯药未成。恐看新鬓色，怯问故人名。野泽云阴散，荒原日气生。羁飞本难定，非是恶弦惊。
伦开府席上赋得咏美人名解愁:不敢苦相留，明知不自由。颦眉乍欲语，敛笑又低头。舞态兼些醉，歌声似带羞。今朝总见也，只不解人愁。
和赵给事白蝇拂歌:华堂多众珍，白拂称殊异。柄裁沈节香袭人，上结为文下垂穗。霜缕霏微莹且柔，虎须乍细龙髯稠。皎然素色不因染，淅尔凉风非为秋。群蝇青苍恣游息，广庖万品无颜色。金屏成点玉成瑕，昼眠宛转空咨嗟。此时满筵看一举，荻花忽旋杨花舞，砉如寒隼惊暮禽，飒若繁埃得轻雨。主人说是故人留，每诫如新比白头。若将挥玩闲临水，愿接波中一白鸥。
送张郎中还蜀歌:秦家御史汉家郎，亲专两印征殊方。功成走马朝天子，伏槛论边若流水。晓离仙署趋紫微，夜接高儒读青史。泸南五将望君还，愿以天书示百蛮。曲栈重江初过雨，前旌后骑不同山。迎车拜舞多耆老，旧卒新营遍青草。塞口云生火候迟，烟中鹤唳军行早。黄花川下水交横，远映孤霞蜀国晴。邛竹笋长椒瘴起，荔枝花发杜鹃鸣。回首岷峨半天黑，传觞接膝何由得。空令豪士仰威名，无复贫交恃颜色。垂杨不动雨纷纷，锦帐胡瓶争送君。须臾醉起箫笳发，空见红旌入白云。
皇帝感词:提剑风雷动，垂衣日月明。禁花呈瑞色，国老见星精。发棹鱼先跃，窥巢鸟不惊。山呼一万岁，直入九重城。天香五凤彩，御马六龙文。雨露清驰道，风雷翊上军。高旍花外转，行漏乐前闻。时见金鞭举，空中指瑞云。妙算干戈止，神谋宇宙清。两阶文物盛，七德武功成。校猎长杨苑，屯军细柳营。归来献明主，歌舞溢春城。天乐下天中，云輧俨在空。铅黄艳河汉，笑语合笙镛。已见长随凤，仍闻不避熊。君王亲试舞，阊阖静无风。
古艳诗:残妆色浅髻鬟开，笑映朱帘觑客来。推醉唯知弄花钿，潘郎不敢使人催。自拈裙带结同心，暖处偏知香气深。爱捉狂夫问闲事，不知歌舞用黄金。
寄郑七纲:小来落托复迍邅，一辱君知二十年，舍去形骸容傲慢，引随兄弟共团圆。羁游不定同云聚，薄宦相萦若网牵。他日吴公如记问，愿将黄绶比青毡。
江北忆崔汶:夜问江西客，还知在楚乡。全身出部伍，尽室逐渔商。晴日游瓜步，新年对汉阳。月昏惊浪白，瘴起觉云黄。望岭家何处，登山泪几行。闽中传有雪，应且住南康。
早春归盩厔旧居却寄耿拾遗湋李校书端:野日初晴麦垄分，竹园相接鹿成群。几家废井生青草，一树繁花傍古坟。引水忽惊冰满涧，向田空见石和云。可怜荒岁青山下，惟有松枝好寄君。
客舍喜崔补阙司空拾遗访宿:步月访诸邻，蓬居宿近臣。乌裘先醉客，清镜早朝人。坏壁烟垂网，香街火照尘。悲荣俱是分，吾亦乐吾贫。
雪谤后书事上皇甫大夫:盛德总群英，高标仰国桢。独安巡狩日，曾掩赵张名。业就难辞宠，朝回更授兵。晓川分牧马，夜雪覆连营。长策威殊俗，嘉谋翊圣明。画图规阵势，梦笔纪山行。绶拂池中影，珂摇竹外声。赐欢征妓乐，陪醉问公卿。却忆经前事，翻疑得此生。分深存没感，恩在子孙荣。览镜愁将老，扪心喜复惊。岂言沈族重，但觉杀身轻。有泪沾坟典，无家集弟兄。东西遭世难，流浪识交情。阅古宗文举，推才慕正平。应怜守贫贱，又欲事躬耕。
卧病寓居龙兴观枉冯十七著作书知罢…寄冯生并赠乔尊师:乞假依山宅，蹉跎属岁周。弱荑轻采拾，钝质称归休。潘岳衰将至，刘桢病未瘳。步迟乘羽客，起晏滞书邮。幸以编方验，终贻骨肉忧。灼龟炉气冷，曝药树阴稠。语命心堪醉，伤离梦亦愁。荤膻居已绝，鸾鹤见无由。世累如尘积，年光剧水流。蹑云知有路，济海岂无舟。倚玉翻成难，投砖敢望酬。卑栖君就禄，羸惫我逢秋。腐叶填荒辙，阴萤出古沟。依然在遐想，愿子励风猷。
洛阳早春忆吉中孚校书、司空曙主簿因寄清江上人:值迥逢高驻马频，雪晴闲看洛阳春。莺声报远同芳信，柳色邀欢似故人。酒貌昔将花共艳，鬓毛今与草争新。年来百事皆无绪，唯与汤师结净因。
春思贻李方陵:长安三月春，难别复难亲。不识冶游伴，多逢憔悴人。渐知欢澹薄，转觉老殷勤。去矣尽如此，此辞悲未陈。
春日书情赠别司空曙:壮志随年尽，谋身意未安。风尘交契阔，老大别离难。，腊近晴多暖，春迟夜却寒。谁堪少兄弟，三十又无官。
秋幕中夜独坐迟明因陪…谒上公因书即事兼呈同院诸公:风凄露泫然，明月在山巅。独倚古庭树，仰看深夜天。叶翻萤不定，虫思草无边。南舍机杼发，东方云景鲜。簪裘肃已整，车骑俨将前。百雉拱双戟，万夫尊一贤。琳琅多谋蕴，律吕更相宣。晓桂香浥露，新鸿晴满川。熙熙造化功，穆穆唐尧年。顾己草同贱，誓心金匪坚。蹇辞惭自寡，渴病老难痊。书此更何问，边韶唯昼眠。
偶宿山中忆畅当:深山夜雪晴，坐忆晓山明。读易罢三卷，弹琴当五更。薜萝枯有影，岩壑冻无声。此夕一相望，君应知我诚。
秋中野望寄舍弟绶兼令呈上西川尚书舅:忧来思远望，高处殊非惬。夜露湿苍山，秋陂满黄叶。人随雁迢递，栈与云重叠。骨肉暂分离，形神遂疲苶。红旌渭阳骑，几日劳登涉。蜀道蔼松筠，巴江盛舟楫。小生即何限，简诲偏盈箧。旧恨尚填膺，新悲复萦睫。因求种瓜利，自喜归耕捷。井臼赖依邻，儿童亦胜汲。尘容不在照，雪鬓那堪镊。唯有餐霞心，知夫与天接。
喜从弟激初至:儒服策羸车，惠然过我庐。叙年惭已长，称从意何疏。作吏清无比，为文丽有馀。应嗤受恩者，头白读兵书。
同耿拾遗春中题第四郎新修书院:得接西园会，多因野性同。引藤连树影，移石间花丛。学就晨昏外，欢生礼乐中。春游随墨客，夜宿伴潜公。散帙灯惊燕，开帘月带风。朝朝在门下，自与五侯通。
春日题杜叟山下别业:白鸟群飞山半晴，渚田相接有泉声。园中晓露青丛合，桥上春风绿野明。云影断来峰影出，林花落尽草花生。今朝醉舞同君乐，始信幽人不爱荣。
宿澄上人院:竹窗闻远水，月出似溪中。香覆经年火，幡飘后夜风。性昏知道晚，学浅喜言同。一悟归身处，何山路不通。
题李沆林园:古巷牛羊出，重门接柳阴。闲看入竹路，自有向山心。种药齐幽石，耕田到远林。愿同词赋客，得兴谢家深。
题杨虢县竹亭:夜宿密公室，话馀将昼兴。绕阶三径雪，当户一池冰。家训资风化，心源隐政能。明朝复何见，莱草古沟塍。
秋夜同畅当宿藏公院:礼足一垂泪，医王知病由。风萤方喜夜，露槿已伤秋。顾以儿童爱，每从仁者求。将祈竟何得，灭迹在缁流。
春日喜雨奉和马侍中宴白楼:鹳鹤相呼绿野宽，鼎臣闲倚玉栏干。洪河拥沫流仍急，苍岭和云色更寒。艳艳风光呈瑞岁，泠泠歌颂振雕盘。今朝醉舞共乡老，不觉倾欹獬豸冠。
奉陪侍中游石笋溪十二韵:朝日照灵山，山溪浩纷错。图书无旧记，鲧禹应新凿。双壁泻天河，一峰吐莲萼。潭心乱雪卷，岩腹繁珠落。彩蛤攒锦囊，芳萝袅花索。猿群曝阳岭，龙穴腥阴壑。静得渔者言，闲闻洞仙博。欹松倚朱幰，广石屯油幕。国泰事留侯，山春纵康乐。间关殊状鸟，烂熳无名药。欲验少君方，还吟大隐作。旌幢不可驻，古塞新沙漠。
奉陪侍中春日过武安君庙:长裾间貔虎，遗庙盛攀登。白羽三千骑，红林一万层。元臣达幽契，祝史告明征。抚坐悲今古，瞻容感废兴。回风卷丛柏，骤雨湿诸陵。倏忽烟花霁，当营看月生。
早春游樊川野居却寄李端校书兼呈…司空曙主簿耿湋拾遗:白水遍沟塍，青山对杜陵。晴明人望鹤，旷野鹿随僧。古柳连巢折，荒堤带草崩。阴桥全覆雪，瀑溜半垂冰。斗鼠摇松影，游龟落石层。韶光偏不待，衰败巧相仍。桂树曾争折，龙门几共登。琴师阮校尉，诗和柳吴兴。舐笔求书扇，张屏看画蝇。卜邻空遂约，问卦独无征。投足经危路，收才遇直绳。守农穷自固，行乐病何能。掩帙蓬蒿晚，临川景气澄。飒然成一叟，谁更慕鶱腾。
题兴善寺后池:隔窗栖白鹤，似与镜湖邻。月照何年树，花逢几遍人。岸莎青有路，苔径绿无尘。永愿容依止，僧中老此身。
春日登楼有怀:花正浓时人正愁，逢花却欲替花羞。年来笑伴皆归去，今日晴明独上楼。
过仙游寺:上方下方雪中路，白云流水如闲步。数峰行尽犹未归，寂寞经声竹阴暮。
秋夜同畅当宿潭上西亭:圆月出山头，七贤林下游。梢梢寒叶坠，滟滟月波流。凫鹄共思晓，菰蒲相与秋。明当此中别，一为望汀洲。
春游东潭:移舟试望家，漾漾似天涯。日暮满潭雪，白鸥和柳花。
冬日宴郭监林亭:玉勒聚如云，森森鸾鹤群。据梧花罽接，沃盥石泉分。华味惭初识，新声喜尽闻。此山招老贱，敢不谢夫君。
秋晚山中别业:树老野泉清，幽人好独行。去闲知路静，归晚喜山明。兰芰通荒井，牛羊出古城。茂陵秋最冷，谁念一书生。
送少微上人游蜀:瓶钵绕禅衣，连宵宿翠微。树开巴水远，山晓蜀星稀。识遍中朝贵，多谙外学非。何当一传付，道侣愿知归。
至德中赠内兄刘赞:时难访亲戚，相见喜还悲。好学年空在，从戎事已迟。听琴泉落处，步履雪深时。惆怅多边信，青山共有期。
送颜推官游银夏谒韩大夫:丛篁叫寒笛，满眼塞山青。才子尊前画，将军石上铭。猎声云外响，战血雨中腥。苦乐从来事，因君一涕零。
送李缃:旧国仍连五将营，儒衣何处谒公卿。波翻远水蒹葭动，路入寒村机杼鸣。嵇康书论多归兴，谢氏家风有学名。为问西来雨中客，空山几处是前程。
送崔琦赴宣州幕:五马临流待幕宾，羡君谈笑出风尘。身闲就养宁辞远，世难移家莫厌贫。天际晓山三峡路，津头腊市九江人。何处遥知最惆怅，满湖青草雁声春。
至德中途中书事却寄李僴:乱离无处不伤情，况复看碑对古城。路绕寒山人独去，月临秋水雁空惊。颜衰重喜归乡国，身贱多惭问姓名。今日主人还共醉，应怜世故一儒生。
送耿拾遗湋充括图书使往江淮:传令收遗籍，诸儒喜饯君。孔家唯有地，禹穴但生云。编简知还续，虫鱼亦自分。如逢北山隐，一为谢移文。
送元昱尉义兴:欲成云海别，一夜梦天涯。白浪缘江雨，青山绕县花。风标当剧部，冠带称儒家。去矣谢亲爱，知予发已华。
秋晚霁后野望忆夏侯审:天晴禾黍平，畅目亦伤情。野店云日丽，孤庄砧杵鸣。川原唯寂寞，岐路自纵横。前后无俦侣，此怀谁与呈。
上巳日陪齐相公花楼宴:钟陵暮春月，飞观延群英。晨霞耀中轩，满席罗金琼。持杯凝远睇，触物结幽情。树色参差绿，湖光潋滟明。礼卑瞻绛帐，恩浃厕华缨。徒记山阴兴，祓禊乃为荣。
元日朝回中夜书情，寄南宫二故人:鸣珮随鹓鹭，登阶见冕旒。无能裨圣代，何事别沧洲。闲夜贫还醉，浮名老渐羞。凤城春欲晚，郎吏忆同游。
送郎士元使君赴郢州:赐衣兼授节，行日郢中闻。花发登山庙，天晴阅水军。渔商三楚接，郡邑九江分。高兴应难遂，元戎有大勋。
新安江行:江源南去永，野渡暂维梢。古戍悬鱼网，空林露鸟巢。雪晴山脊见，沙浅浪痕交。自笑无媒者，逢人作解嘲。
寄都官刘员外:旧宅平津邸，槐阴接汉宫。鸣驺驰道上，寒日直庐中。白雪歌偏丽，青云宦早通。悠然一缝掖，千里限清风。
归桐庐旧居寄严长史:昨辞夫子棹归舟，家在桐庐忆旧丘。三月暖时花竞发，两溪分处水争流。近闻江老传乡语，遥见家山减旅愁。或在醉中逢夜雪，怀贤应向剡川游。
天台道中示同行:八重岩崿叠晴空，九色烟霞绕洞宫。仙道多因迷路得，莫将心事问樵翁。
忆游天台寄道流:忆昨天台到赤城，几朝仙籁耳中生。云龙出水风声急，海鹤鸣皋日色清。石笋半山移步险，桂花当涧拂衣轻。今来尽是人间梦，刘阮茫茫何处行。
下第献座主张谓:謇谔王臣直，文明雅量全。望炉金自跃，应物镜何偏。南国幽沉尽，东堂礼乐宣。转令游艺士，更惜至公年。芳树欢新景，青云泣暮天。唯愁凤池拜，孤贱更谁怜。
雪夜观象阙待漏:残雪初晴后，鸣珂奉阙庭。九门传晓漏，五夜候晨扃。北斗横斜汉，东方落曙星。烟氛初动色，簪珮未分形。雪重犹垂白，山遥不辨青。鸡人更唱处，偏入此时听。
清明日登城春望寄大夫使君:春城闲望爱晴天，何处风光不眼前。寒食花开千树雪，清明日出万家烟。兴来促席唯同舍，醉后狂歌尽少年。闻说莺啼却惆怅，诗成不见谢临川。
花发上林:上苑韶容早，芳菲正吐花。无言向春日，闲笑任年华。润色笼轻霭，晴光艳晚霞。影连千户竹，香散万人家。幸绕楼台近，仍怀雨露赊。愿君垂采摘，不使落风沙。
赋得花发上林:东陆和风至，先开上苑花。秾枝藏宿鸟，香蕊拂行车。散白怜晴日，舒红爱晚霞。桃间留御马，梅处入胡笳。城郭连增媚，楼台映转华。岂同幽谷草，春至发犹赊。
赋得花发上林:灼灼花凝雪，春来发上林。向风初散蕊，垂叶欲成阴。人过香随远，烟晴色自深。净时空结雾，疏处未藏禽。菶茸何年值，间关几日吟。一枝如可冀，不负折芳心。
赠龙兴观主吴崇岳:楮为冠子布为裳，吞得丹霞寿最长。混俗性灵常乐道，出尘风格早休粮。枕中经妙谁传与，肘后方新自写将。百尺松梢几飞步，鹤栖板上礼虚皇。
喜邢校书远至对雨同赋远晚饭阮返五韵:雀噪空城阴，木衰羁思远。已蔽青山望，徒悲白云晚。别离千里风，雨中同一饭。开径说逢康，临觞方接阮。旅宦竟何如，劳飞思自返。
月下喜邢校书至自洛:天河夜未央，漫漫复苍苍。重君远行至，及此明月光。华星映衰柳，暗水入寒塘。客心定何似，馀欢方自长。
北至太原:炎祚昔昏替，皇基此郁盘。玄命久已集，抚运良乃艰。南厄羊肠险，北走雁门寒。始于一戎定，垂此亿世安。唐风本忧思，王业实艰难。中历虽横溃，天纪未可干。圣明所兴国，灵岳固不殚。咄咄薄游客，斯言殊不刊。
入华山访隐者经仙人石坛:三考四岳下，官曹少休沐。久负青山诺，今还获所欲。尝闻玉清洞，金简受玄箓。夙驾升天行，云游恣霞宿。平明矫轻策，扪石入空曲。仙人古石坛，苔绕青瑶局。阳桂凌烟紫，阴罗冒水绿。隔世闻丹经，悬泉注明玉。前惊羽人会，白日天居肃。问我将致辞，笑之自相目。竦身云遂起，仰见双白鹄。堕其一纸书，文字类鸟足。视之了不识，三返又三复。归来问方士，举世莫解读。何必若蜉蝣，然后为跼促。鄙哉宦游子，身志俱降辱。再往不及期，劳歌叩山木。
罢秩后入华山采茯苓逢道者:委绶来名山，观奇恣所停。山中若有闻，言此不死庭。遂逢五老人，一谓西岳灵。或闻樵人语，飞去入昴星。授我出云路，苍然凌石屏。视之有文字，乃古黄庭经。左右长松列，动摇风露零。上蟠千年枝，阴虬负青冥。下结九秋霰，流膏为茯苓。取之砂石间，异若龟鹤形。况闻秦宫女，华发变已青。有如上帝心，与我千万龄。始疑有仙骨，炼魂可永宁。何事逐豪游，饮啄以膻腥。神物亦自閟，风雷护此扃。欲传山中宝，回策忽已暝。乃悲世上人，求醒终不醒。
自朔方还与郑式瞻崔称郑子周岑赞同会法云寺三门避暑:予本疏放士，朅来非外矫。误落边尘中，爱山见山少。始投清凉宇，门值烟岫表。参差互明灭，彩翠竟昏晓。泠泠远风来，过此群木杪。英英二三彦，襟旷去烦扰。游川出潜鱼，息阴倦飞鸟。徇物不可穷，唯于此心了。
游子吟:女羞夫婿薄，客耻主人贱。遭遇同众流，低回愧相见。君非青铜镜，何事空照面。莫以衣上尘，不谓心如练。人生当荣盛，待士勿言倦。君看白日驰，何异弦上箭。
饮马歌:百马饮一泉，一马争上游。一马喷成泥，百马饮浊流。上有沧浪客，对之空叹息。自顾缨上尘，裴回终日夕。为问泉上翁，何时见沙石。
五城道中:金铙随玉节，落日河边路。沙鸣后骑来，雁起前军度。五城鸣斥堠，三秦新召募。天寒白登道，塞浊阴山雾。仍闻旧兵老，尚在乌兰戍。笳箫汉思繁，旌旗边色故。寝兴倦弓甲，勤役伤风露。来远赏不行，锋交勋乃茂。未知朔方道，何年罢兵赋。
登夏州城观送行人赋得六州胡儿歌:六州胡儿六蕃语，十岁骑羊逐沙鼠。沙头牧马孤雁飞，汉军游骑貂锦衣。云中征戍三千里，今日征行何岁归。无定河边数株柳，共送行人一杯酒。胡儿起作和蕃歌，齐唱呜呜尽垂手。心知旧国西州远，西向胡天望乡久。回头忽作异方声，一声回尽征人首。蕃音虏曲一难分，似说边情向塞云。故国关山无限路，风沙满眼堪断魂。不见天边青作冢，古来愁杀汉昭君。
从军夜次六胡北饮马磨剑石为祝殇辞:我行空碛，见沙之磷磷，与草之幂幂，半没胡儿磨剑石。当时洗剑血成川，至今草与沙皆赤。我因扣石问以言，水流呜咽幽草根，君宁独不怪阴磷？吹火荧荧又为碧，有鸟自称蜀帝魂。南人伐竹湘山下，交根接叶满泪痕。请君先问湘江水，然我此恨乃可论。秦亡汉绝三十国，关山战死知何极。风飘雨洒水自流，此中有冤消不得。为之弹剑作哀吟，风沙四起云沈沈。满营战马嘶欲尽，毕昴不见胡天阴。东征曾吊长平苦，往往晴明独风雨。年移代去感精魂，空山月暗闻鼙鼓。秦坑赵卒四十万，未若格斗伤戎虏。圣君破胡为六州，六州又尽为胡丘。韩公三城断胡路，汉甲百万屯边秋。乃分司空授朔土，拥以玉节临诸侯，汉为一雪万世仇。我今抽刀勒剑石，告尔万世为唐休。又闻招魂有美酒，为我浇酒祝东流。殇为魂兮，可以归还故乡些；沙场地无人兮，尔独不可以久留。
登天坛夜见海:朝游碧峰三十六，夜上天坛月边宿。仙人携我搴玉英，坛上夜半东方明。仙钟撞撞近海日，海中离离三山出。霞梯赤城遥可分，霓旌绛节倚彤云。八鸾五凤纷在御，王母欲上朝元君。群仙指此为我说，几见尘飞沧海竭。竦身别我期丹宫，空山处处遗清风。九州下视杳未旦，一半浮生皆梦中。始知武皇求不死，去逐瀛洲羡门子。
轻薄篇:豪不必驰千骑，雄不在垂双鞬。天生俊气自相逐，出与雕鹗同飞翻。朝行九衢不得意，下鞭走马城西原。忽闻燕雁一声去，回鞍挟弹平陵园。归来青楼曲未半，美人玉色当金尊。淮阴少年不相下，酒酣半笑倚市门。安知我有不平色，白日欲落红尘昏。死生容易如反掌，得意失意由一言。少年但饮莫相问，此中报仇亦报恩。
汉宫少年行:君不见上宫警夜营八屯，冬冬街鼓朝朱轩。玉阶霜仗拥未合，少年排入铜龙门。暗闻弦管九天上，宫漏沈沈清吹繁。平明走马绝驰道，呼鹰挟弹通缭垣。玉笼金锁养黄口，探雏取卵伴王孙。分曹陆博快一掷，迎欢先意笑语喧。巧为柔媚学优孟，儒衣嬉戏冠沐猿。晚来香街经柳市，行过倡舍宿桃根。相逢杯酒一言失，回朱点白闻至尊。金张许史伺颜色，王侯将相莫敢论。岂知人事无定势，朝欢暮戚如掌翻。椒房宠移子爱夺，一夕秋风生戾园。徒用黄金将买赋，宁知白玉暗成痕。持杯收水水已覆，徙薪避火火更燔。欲求四老张丞相，南山如天不可上。
赋得垣衣:漠漠复霏霏，为君垣上衣。昭阳辇下草，应笑此生非。掩蔼青春去，苍茫白露稀。犹胜萍逐水，流浪不相依。
送人南归:人言下江疾，君道下江迟。五月江路恶，南风惊浪时。应知近家喜，还有异乡悲。无奈孤舟夕，山歌闻竹枝。
晚春卧病喜振上人见访:卧床如旧日，窥户易伤春。灵寿扶衰力，芭蕉对病身。道心空寂寞，时物自芳新。旦夕谁相访，唯当摄上人。
寻纪道士偶会诸叟:山阴寻道士，映竹羽衣新。侍坐双童子，陪游五老人。水花松下静，坛草雪中春。见说桃源洞，如今犹避秦。
喜入兰陵望紫阁峰呈宣上人:薙草开三径，巢林喜一枝。地宽留种竹，泉浅欲开池。紫阁当疏牖，青松入坏篱。从今安僻陋，萧相是吾师。
喜见外弟又言别:十年离乱后，长大一相逢。问姓惊初见，称名忆旧容。别来沧海事，语罢暮天钟。明日巴陵道，秋山又几重。
献刘济:草绿古燕州，莺声引独游。雁归天北畔，春尽海西头。向日花偏落，驰年水自流。感恩知有地，不上望京楼。
哭柏岩禅师:遍与傍人别，临终尽不愁。影堂谁为扫，坐塔自看修。白日钟边晚，青苔钵上秋。天涯禅弟子，空到柏岩游。
宿冯翊夜雨赠主人:危心惊夜雨，起望漫悠悠。气耿残灯暗，声繁高树秋。凉轩辞夏扇，风幌揽轻裯。思绪蓬初断，归期燕暂留。关山蔼已失，脸泪迸难收。赖君时一笑，方能解四愁。
送襄阳李尚书:天寒发梅柳，忆昔到襄州。树暖然红烛，江清展碧油。风烟临岘首，云水接昭丘。俗尚春秋学，词称文选楼。都门送旌节，符竹领诸侯。汉沔分戎寄，黎元减圣忧。时追山简兴，本自习家流。莫废思康乐，诗情满沃洲。
下楼:话旧全应老，逢春喜又悲。看花行拭泪，倍觉下楼迟。
九月十日雨中过张伯佳期柳镇未至以诗招之:柳吴兴近无消息，张长公贫苦寂寥。唯有角巾沾雨至，手持残菊向西招。
答许五端公马上口号:晚逐旌旗俱白首，少游京洛共缁尘。不堪身外悲前事，强向杯中觅旧春。
边思:腰悬锦带佩吴钩，走马曾防玉塞秋。莫笑关西将家子，只将诗思入凉州。
宫怨:露湿晴花春殿香，月明歌吹在昭阳。似将海水添宫漏，共滴长门一夜长。
奉和武相公郊居寓目:黄扉晚下禁垣钟，归坐南闱山万重。独有月中高兴尽，雪峰明处见寒松。
行舟:柳花飞入正行舟，卧引菱花信碧流。闻道风光满扬子，天晴共上望乡楼。
长干行:忆妾深闺里，烟尘不曾识。嫁与长干人，沙头候风色。五月南风兴，思君下巴陵。八月西风起，想君发扬子。去来悲如何，见少离别多。湘潭几日到，妾梦越风波。昨夜狂风度，吹折江头树。渺渺暗无边，行人在何处。好乘浮云骢，佳期兰渚东。鸳鸯绿浦上，翡翠锦屏中。自怜十五馀，颜色桃花红。那作商人妇，愁水复愁风。
寄赠衡州杨使君:湘竹斑斑湘水春，衡阳太守虎符新。朝来笑向归鸿道，早晚南飞见主人。
古别离二首:水国叶黄时，洞庭霜落夜。行舟闻商估，宿在枫林下。此地送君还，茫茫似梦间。后期知几日，前路转多山。巫峡通湘浦，迢迢隔云雨。天晴见海樯，月落闻津鼓。人老自多愁，水深难急流。清宵歌一曲，白首对汀洲。与君桂阳别，令君岳阳待。后事忽差池，前期日空在。木落雁嗷嗷，洞庭波浪高。远山云似盖，极浦树如毫。朝发能几里，暮来风又起。如何两处愁，皆在孤舟里。昨夜天月明，长川寒且清。菊花开欲尽，荠菜泊来生。下江帆势速，五两遥相逐。欲问去时人，知投何处宿。空令猿啸时，泣对湘簟竹。
春游乐:游童苏合弹，倡女蒲葵扇。初日映城时，相思忽相见。褰裳蹋路草，理鬓回花面。薄暮不同归，留情此芳甸。
白鹭咏:迥起来应近，高飞去自遥。映林同落雪，拂水状翻潮。犹有幽人兴，相逢到碧霄。
送路司谏侍从叔赴洪州:郄超本绝伦，得意在芳春。勋业耿家盛，风流荀氏均。声名金作赋，白皙玉为身。敛笏辞天子，乘龟从丈人。度关行且猎，鞍马何躞蹀。猿啸暮应愁，湖流春好涉。浔阳水分送，于越山相接。梅雨细如丝，蒲帆轻似叶。逢风燕不定，值石波先叠。楼见远公庐，船经徐稚业。邑人多秉笔，州吏亦负笈。村女解收鱼，津童能用楫。唯我有荆扉，无成未得归。见君兄弟出，今日自沾衣。
病后游青龙寺:病来形貌秽，斋沐入东林。境静闻神远，身羸向道深。芭蕉高自折，荷叶大先沈。
夜寻司空文明逢深上人因寄晋侍御:鹤裘筇竹杖，语笑过林中。正是月明夜，陶家见远公。自嫌山客务，不与汉官同。
长安书事寄薛戴:朔雁去成行，哀蝉响如昨。时芳一憔悴，暮序何萧索。笑语且无聊，逢迎多约略。三山不可见，百岁空挥霍。故事尽为愁，新知无复乐。夫君又离别，而我加寂寞。惠远纵相寻，陶潜只独酌。主人恩则厚，客子才自薄。委曲见提携，因循成蹇剥。论边书未上，招隐诗还作。贵者已朝餐，岂能敦宿诺。飞禽虽失树，流水长思壑。千里寄琼枝，梦寐青山郭。
鲜于少府宅看花:谢家能植药，万簇相萦倚。烂熳绿苔前，婵娟青草里。垂栏复照户，映竹仍临水。骤雨发芳香，回风舒锦绮。孤光杂新故，众色更重累。散碧出疏茎，分黄成细蕊。游蜂高更下，惊蝶坐还起。玉貌对应惭，霞标方不似。春阴怜弱蔓，夏日同短晷。回落报荣衰，交关斗红紫。花时苟未赏，老至谁能止。上客屡移床，幽僧劳凭几。初合虽薄劣，却得陪君子。敢问贤主人，何如种桃李。
慈恩寺怀旧:去者不可忆，旧游相见时。凌霄徒更发，非是看花期。倚玉交文友，登龙年月久。东阁许联床，西郊亦携手。彼苍何暧昧，薄劣翻居后。重入远师溪，谁尝陶令酒。伊昔会禅宫，容辉在眼中。篮舆来问道，玉柄解谈空。孔席亡颜子，僧堂失谢公。遗文一书壁，新竹再移丛。始聚终成散，朝欢暮不同。春霞方照日，夜烛忽迎风。蚁斗声犹在，鸮灾道已穷。问天应默默，归宅太匆匆。凄其履还路，莽苍云林暮。九陌似无人，五陵空有雾。缅怀山阳笛，永恨平原赋。错莫过门栏，分明识行路。上智本全真，郄公况重臣。唯应抚灵运，暂是忆嘉宾。存信松犹小，缄哀草尚新。鲤庭埋玉树，那忍见门人。
东门送客:绿杨新草路，白发故乡人。既壮还应老，游梁复滞秦。逢花莫漫折，能有几多春。
赠康洽:黄须康兄酒泉客，平生出入王侯宅。今朝醉卧又明朝，忽忆故乡头已白。流年恍惚瞻西日，陈事苍茫指南陌。声名恒压鲍参军，班位不过扬执戟。迩来七十遂无机，空是咸阳一布衣。后辈轻肥贱衰朽，五侯门馆许因依。自言万物有移改，始信桑田变成海。同时献赋人皆尽，共壁题诗君独在。步出东城风景和，青山满眼少年多。汉家尚壮今则老，发短心长知奈何。华堂举杯白日晚，龙钟相见谁能免。君今已反我正来。朱颜宜笑能几回。借问朦胧花树下，谁家畚插筑高台。
荆门歌送兄赴夔州:余兄佐郡经西楚，饯行因赋荆门雨。蘚蘚燮燮声渐繁，浦里人家收市喧。重阴大点过欲尽，碎浪柔文相与翻。云间怅望荆衡路，万里青山一时暮。琵琶寺里响空廊。熨火陂前湿荒戍。沙尾长樯发渐稀，竹竿草屩涉流归。夷陵已远半成烧，汉上游倡始濯衣。船门相对多商估，葛服龙钟篷下语。自是湘州石燕飞，那关齐地商羊舞。曾为江客念江行，肠断秋荷雨打声。摩天古木不可见，住岳高僧空得名。今朝拜首临欲别，遥忆荆门雨中发。
度关山:雁塞日初晴，狐关雪复平。危楼缘广漠，古窦傍长城。拂剑金星出，弯弧玉羽鸣。谁知系虏者，贾谊是书生。
春游乐:柘弹连钱马，银钩妥堕鬟。摘桑春陌上，踏草夕阳间。意合辞先露，心诚貌却闲。明朝若相忆，云雨出巫山。
与郑锡游春:东门垂柳长，回首独心伤。日暖临芳草，天晴忆故乡。映花莺上下，过水蝶飞扬。借问同行客，今朝泪几行。
雨后游辋川:骤雨归山尽，颓阳入辋川。看虹登晚墅，踏石过青泉。紫葛藏仙井，黄花出野田。自知无路去，回步就人烟。
同苗员外宿荐福寺僧舍:潘安秋兴动，凉夜宿僧房。倚杖云离月，垂帘竹有霜。回风生远径，落叶飒长廊。一与交亲会，空贻别后伤。
送友人游蜀:嘉陵天气好，百里见双流。帆影缘巴字，钟声出汉州。绿原春草晚，青木暮猿愁。本是风流地，游人易白头。
送友人游江东:江上花开尽，南行见杪春。鸟声悲古木，云影入通津。返景斜连草，回潮暗动蘋。谢公今在郡，应喜得诗人。
逢王泌自东京至:逢君自乡至，雪涕问田园。几处生乔木，谁家在旧村。山峰横二室，水色映千门。愁见游从处，如今花正繁。
宿兴善寺后堂池:草堂高树下，月向后池生。野客如僧静，新荷共水平。锦鳞沉不食，绣羽乱相鸣。即事思江海，谁能万里行。
晚游东田寄司空曙:暮来思远客，独立在东田。片雨无妨景，残虹不映天。别愁逢夏果，归兴入秋蝉。莫作隳官意，陶潜未必贤。
送魏广下第归扬州宁亲:游宦今空返，浮淮一雁秋。白云阴泽国，青草绕扬州。调膳过花下，张筵到水头。昆山仍有玉，岁晏莫淹留。
送友人还洛:去国渡关河，蝉鸣古树多。平原正超忽，行子复蹉跎。去事不可想，旧游难再过。何当嵩岳下，相见在烟萝。
赠李龟年:青春事汉主，白首入秦城。遍识才人字，多知旧曲名。风流随故事，语笑合新声。独有垂杨树，偏伤日暮情。
送客赴江陵寄郢州郎士元:露下晚蝉愁，诗人旧怨秋。沅湘莫留滞，宛洛好遨游。饮马逢黄菊，离家值白头。竟陵明月夜，为上庾公楼。
卧病寄苗员外:故人初未贵，相见得淹留。一自朝天去，因成计日游。月明应独醉，叶下肯同愁。因恨刘桢病，空园卧见秋。
慈恩寺暕上人房招耿拾遗:悠然对惠远，共结故山期。汲井树阴下，闭门亭午时。地闲花落厚，石浅水流迟。愿与神仙客，同来事本师。
宿山寺雪夜寄吉中孚:独爱僧房竹，春来长到池。云遮皆晃朗，雪压半低垂。不见侵山叶，空闻拂地枝。鄙夫今夜兴，唯有子猷知。
送义兴元少府:逢君惠连第，初命便光辉。已得群公祖，终妨太傅讥。路长人反顾，草断燕回飞。本是江南客，还同衣锦归。
卧病别郑锡:病来喜无事，多卧竹林间。此日一相见，明朝还掩关。幽人爱芳草，志士惜颓颜。岁晏不我弃，期君在故山。
书志赠畅当:少喜神仙术，未去已蹉跎。壮志一为累，浮生事渐多。衰颜不相识，岁暮定相过。请问宗居士，君其奈老何。
送王少府游河南:马卿方失意，东去谒诸侯。过宋人应少，游梁客独愁。鸟翻千室暮，蝉急两河秋。仆本无媒者，因君泪亦流。
卧病寄阎寀:病中贪好景，强步出幽居。紫葛垂山径，黄花绕野渠。荒林飞老鹤，败堰过游鱼。纵忆同年友，无人可寄书。
江上喜逢司空文明:秦人江上见，握手泪沾巾。落日见秋草，暮年逢故人。非夫长作客，多病浅谋身。台阁旧亲友，谁曾见苦辛。
送潘述宏词下第归江外:唱高人不和，此去泪难收。上国经年住，长江满目流。弈棋知胜偶，射策请焚舟。应是田□□，玄成许尔游。
送成都韦丞还蜀:蜀门云树合，高栈有猿愁。驱传加新命，之官向旧游。晨装逢酒雨，夜梦见刀州。远别长相忆，当年莫滞留。
送夏侯审游蜀:西望烟绵树，愁君上蜀时。同林息商客，隔栈见罛师。石滑羊肠险，山空杜宇悲。琴心正幽怨，莫奏凤凰诗。
单推官厅前双桐咏:封植因高兴，孤贞契素期。由来得地早，何事结花迟。叶重凝烟后，条寒过雨时。还同李家树，争赋角弓诗。
送荀道士归庐山:先生归有处，欲别笑无言。绿水到山口，青林连洞门。月明寻石路，云霁望花源。早晚还乘鹤，悲歌向故园。
送袁稠游江南:江南衰草遍，十里见长亭。客去逢摇落，鸿飞入杳冥。空城寒雨细，深院晓灯青。欲去行人起，徘徊恨酒醒。
与萧远上人游少华山寄皇甫侍御:寻危兼采药，渡水又登山。独与高僧去，逍遥落日间。渐看闾里远，自觉性情闲。回首知音在，因令怅望还。
江上别柳中庸:秦人江上见，握手便沾衣。近日相知少，往年亲故稀。远游何处去，旧业几时归。更向巴陵宿，堪闻雁北飞。
喜皇甫郎中拜谕德兼集贤学士:为郎三载后，宠命一朝新。望苑迁词客，儒林拜丈人。莺飞绮阁曙，柳拂画堂春。几日调金鼎，诸君欲望尘。
送窦兵曹:梨花开上苑，游女著罗衣。闻道情人怨，应须走马归。御桥迟日暖，官渡早莺稀。莫遣佳期过，看看蝴蝶飞。
宴伊东岸:晴洲无远近，一树一潭春。芳草留归骑，朱樱掷舞人。空花对酒落，小翠隔林新。竟日皆携手，何由遇此辰。
江上赛神:疏鼓应繁丝，送神归九疑。苍龙随赤凤，帝子上天时。骤雨归山疾，长江下日迟。独怜游宦子，今夜泊天涯。
奉和元丞侍从游南城别业:垂朱领孙子，从宴在池塘。献寿回龟顾，和羹跃鲤香。高松先草晚，平石助泉凉。馀橘期相及，门生有陆郎。
宿淮浦忆司空文明:愁心一倍长离忧，夜思千重恋旧游。秦地故人成远梦，楚天凉雨在孤舟。诸溪近海潮皆应，独树边淮叶尽流。别恨转深何处写，前程唯有一登楼。
野寺病居喜卢纶见访:青青麦垄白云阴，古寺无人新草深。乳燕拾泥依古井，鸣鸠拂羽历花林。千年驳藓明山履，万尺垂萝入水心。一卧漳滨今欲老，谁知才子忽相寻。
题云际寺准上人房:高僧居处似天台，锡仗铜瓶对绿苔。竹巷雨晴春鸟啭，山房日午老人来。园中鹿过椒枝动，潭底龙游水沫开。独夜焚香礼遗像，空林月出始应回。
闲园即事赠考功王员外:南陌晴云稍变霞，东风动柳水纹斜。园林带雪潜生草，桃李虽春未有花。幸接上宾登郑驿，羞为长女似黄家。今朝一望还成暮，欲别芳菲恋岁华。
和李舍人直中书对月见寄:名卿步月正淹留，上客裁诗怨别游。素魄近成班女扇，清光远似庾公楼。婵娟更称凭高望，皎洁能传自古愁。盈手入怀皆不见，阳春曲丽转难酬。
酬丘拱外甥览余旧文见寄:丘迟本才子，始冠即周旋。舅乏郄鉴爱，君如卫玠贤。礼将金友等，情向玉人偏。鄙俗那劳似，龙钟却要怜。投砖聊取笑，赠绮一何妍。野坐临黄菊，溪行踏绿钱。岩高云反下，洞黑水潜穿。僻岭猿偷栗，枯池雁唼莲。身居霞外寺，思发月明田。犹恨萦尘网，昏昏过岁年。
暮春寻终南柳处士:庞眉一居士，鹑服隐尧时。种豆初成亩，还丹旧日师。入溪花径远，向岭鸟行迟。紫葛垂苔壁，青菰映柳丝。偶来尘外事，暂与素心期。终恨游春客，同为岁月悲。
雪夜寻太白道士:雪路夜朦胧，寻师杏树东。石坛连竹静，醮火照山红。再拜开金箓，焚香使玉童。蓬瀛三岛至，天地一壶通。别客曾留药，逢舟或借风。出游居鹤上，避祸入羊中。过洞偏回首，登门未发蒙。桑田如可见，沧海几时空。
得山中道友书寄苗钱二员外:有谋皆轗轲，非病亦迟回。壮志年年减，驰晖日日催。还山不及伴，到阙又无媒。高卧成长策，微官称下才。诗人识何谢，居士别宗雷。迹向尘中隐，书从谷口来。药栏遭鹿践，涧户被猿开。野鹤巢云窦，游龟上水苔。新欢追易失，故思渺难裁。自有归期在，劳君示劫灰。
宿荐福寺东池有怀故园因寄元校书:暮雨风吹尽，东池一夜凉。伏流回弱荇，明月入垂杨。石竹闲开碧，蔷薇暗吐黄。倚琴看鹤舞，摇扇引桐香。旧笋方辞箨，新莲未满房。林幽花晚发，地远草先长。抚枕愁华鬓，凭栏想故乡。露馀清汉直，云卷白榆行。惊鹊仍依树，游鱼不过梁。系舟偏忆戴，炊黍愿期张。末路还思借，前恩讵敢忘。从来叔夜懒，非是接舆狂。众病婴公干，群忧集孝璋。惭将多误曲，今日献周郎。
长安感事呈卢纶:十五事文翰，大儿轻孔融。长裾游邸第，笑傲五侯中。谏猎一朝寝，论边素未工。蹉跎潘鬓至，蹭蹬阮途穷。贷布怜宁与，无金命未通。王陵固似戆，郭最遂非雄。敛板辞群彦，回车访老农。咏诗怀洛下，送客忆山东。沈病魂神浊，清斋思虑空。羸将卫玠比，冷共邺侯同。草舍才遮雨，荆窗不碍风。梨教通子守，酒是远师供。扪虱欣时泰，迎猫达岁丰。原门唯有席，井饮但加葱。少壮矜齐德，高年觉宋聋。寓书先论懒，读易反求蒙。昔慕能鸣雁，今怜半死桐。秉心犹似矢，搔首忽如蓬。赤叶翻藤架，黄花盖菊丛。聊将呈匠伯，今已学愚公。
游终南山因寄苏奉礼士尊师苗员外:半岭逢仙驾，清晨独采芝。壶中开白日，雾里卷朱旂。猿鸟知归路，松萝见会时。鸡声传洞远，鹤语报家迟。童子闲驱石，樵夫乐看棋。依稀醉后拜，恍惚梦中辞。海上终难接，人间益自疑。风尘甘独老，山水但相思。愿得烧丹诀，流沙永待师。
长安书事寄卢纶:弱冠家庐岳，从师岁月深。翻同老夫见，殊寡少年心。及此时方晏，因之名亦沈。趋途非要路，避事乐空林。素业在山下，青泉当树阴。交游有凋丧，离别代追寻。向秀初闻笛，钟期久罢琴。残愁犹满貌，馀泪可沾襟。勿以朱颜好，而忘白发侵。终期入灵洞，相与炼黄金。
送郭良辅下第东归:献策不得意，驰车东出秦。暮年千里客，落日万家春。
送暕上人游春:独将支遁去，欲往戴颙家。晴野人临水，春山树发花。
晦日同苗员外游曲江:晦日同携手，临流一望春。可怜杨柳陌，愁杀故乡人。
感兴:香炉最高顶，中有高人住。日暮下山来，月明上山去。
闺情:月落星稀天欲明，孤灯未灭梦难成。披衣更向门前望，不忿朝来鹊喜声。
昭君词:李陵初送子卿回，汉月明时惆怅来。忆著长安旧游处，千门万户玉楼台。
春晚游鹤林寺寄使府诸公:野寺寻春花已迟，背岩惟有两三枝。明朝携酒犹堪醉，为报春风且莫吹。
南充谢郡客游澧州留赠宇文中丞:仆本濩落人，辱当州郡使。量力颇及早，谢归今即己。萧萧若凌虚，襟带顿销靡。车服率然来，涔阳作游子。郁郁寡开颜，默默独行李。忽逢平生友，一笑方在此。秋情宁风日，楚思浩云水。为语弋林者，冥冥鸿远矣。
自平阳馆赴郡:晨兴平阳馆，见月沈江水。溶溶山雾披，肃肃沙鹭起。奉恩谬符竹，伏轼省顽鄙。何当施教化，愧迎小郡吏。寥落火耕俗，征途青冥里。德绥及吾民，不德将鹿矣。擒奸非性能，多愍会衰齿。恭承共理诏，恒惧坠诸地。
宿潭上二首:夜潭有仙舸，与月当水中。嘉宾爱明月，游子惊秋风。青蒲野陂水，白露明月天。中夜秋风起，心事坐潸然。
禁中春松:几岁含贞节，青青紫禁中。日华留偃盖，雉尾转春风。不为繁霜改，那将众木同。千条攒翠色，百尺澹晴空。影密金茎近，花明凤沼通。安知幽涧侧，独与散樗丛。
小苑春望宫池柳色:上林新柳变，小苑暮天晴。始望和烟密，遥怜拂水轻。色承阳气暖，阴带御沟清。不厌随风弱，仍宜向日明。垂丝遍阁榭，飞絮触帘旌。渐到依依处，思闻出谷莺。
小苑春望宫池柳色:小苑春初至，皇衢日更清。遥分万条柳，回出九重城。隐映龙池润，参差凤阙明。影宜宫雪曙，色带禁烟晴。深浅残阳变，高低晓吹轻。年光正堪折，欲寄一枝荣。
小苑春望宫池柳色:小苑宜春望，宫池柳色轻。低昂含晓景，萦转带新晴。似盖芳初合，如丝荫渐成。依依连水暗，袅袅出墙明。虽以阳和发，能令旅思生。他时花满路，从此接迁莺。
小苑春望宫池柳色:柳色新池遍，春光御苑晴。叶依青阁密，条向碧流倾。路暗阴初重，波摇影转清。风从垂处度，烟就望中生。断续游蜂聚，飘飖戏蝶轻。怡然变芳节，愿及一枝荣。
小苑春望宫池柳色:胜游从小苑，宫柳望春晴。拂地青丝嫩，萦风绿带轻。光含烟色远，影透水文清。玉笛吟何得，金闺画岂成。皇风吹欲断，圣日映逾明。愿驻高枝上，还同出谷莺。
小苑春望宫池柳色:帝京春气早，御柳已先荣。嫩叶随风散，浮光向日明。悠扬生别意，断续引芳声。积翠连驰道，飘花出禁城。柔条依水弱，远色带烟轻。南望龙池畔，斜光照晚晴。
小苑春望宫池柳色:韶光归汉苑，柳色发春城。半见离宫出，才分远水明。青葱当淑景，隐映媚新晴。积翠烟初合，微黄叶未生。迎春看尚嫩，照日见先荣。倘得辞幽谷，高枝寄一名。
小苑春望宫池柳色:胜游经小苑，闲望上春城。御路韶光发，宫池柳色轻。乍浓含雨润，微澹带云晴。幂历残烟敛，摇扬落照明。几条垂广殿，数树影高旌。独有风尘客，思同雨露荣。
小苑春望宫池柳色:今来游上苑，春染柳条轻。濯濯方含色，依依若有情。分行临曲沼，先发媚重城。拂水枝偏弱，摇风丝已生。变黄随淑景，吐翠逐新晴。伫立徒延首，裴回欲寄诚。
晚泊江戍:旅棹依遥戍，清湘急晚流。若为南浦宿，逢此北风秋。云月孤鸿晚，关山几路愁。年年不得意，零落对沧洲。
边塞行:九原临得水，双足是重城。独许为儒老，相怜从骑行。细丛榆塞迥，高点雁山晴。圣主嗤炎汉，无心自勒兵。
乐游园望月:炎灵全盛地，明月半秋时。今古人同望，盈亏节暗移。彩凝双月迥，轮度八川迟。共惜鸣珂去，金波送酒卮。
秋日独游曲江:信马闲过忆所亲，秋山行尽路无尘。主人莫惜松阴醉，还有千钱沽酒人。
送客归湖南:湖南树色尽，了了辨潭州。雨散今为别，云飞何处游。情来偏似醉，泪迸不成流。那向萧条路，缘湘篁竹愁。
春情:旧宅洛川阳，曾游游侠场。水添杨柳色，花绊绮罗香。赵瑟多愁曲，秦家足艳妆。江潭远相忆，春梦不胜长。
柳絮:河畔多杨柳，追游尽狭斜。春风一回送，乱入莫愁家。
送客往鄜州:新参将相事营平，锦带騂弓结束轻。晓上关城吟画角，暗驰羌马发支兵。回中地近风常急，鄜畤年多草自生。近喜扶阳系戎相，从来卫霍笑长缨。
春霁晚望:细雨晴深小苑东，春云开气逐光风。雄儿走马神光上，静女看花佛寺中。书剑学多心欲懒，田园荒废望频空。南归路极天连海，惟有相思明月同。
送别:仙花笑尽石门中，石室重重掩绿空。暂下云峰能几日，却回烟驾驭春风。
赠同游:此□风雨后，已觉减年华。若待皆无事，应难更有花。管弦临夜急，榆柳向江斜。且莫看归路，同须醉酒家。
梅里旅夕:沧洲东望路，旅棹怆羁游。枫浦蝉随岸，沙汀鸥转流。露天星上月，水国夜生秋。谁忍持相忆，南归一叶舟。
钟陵雪夜酬友人:穷腊催年急，阳春怯和歌。残灯闪壁尽，夜雪透窗多。归路山川险，游人梦寐过。龙洲不可泊，岁晚足惊波。知
润州水楼:归心不可留，雪桂一丛秋。叶雨空江月，萤飞白露洲。野蝉依独树，水郭带孤楼。遥望山川路，相思万里游。
小苑春望宫池柳色:上苑闲游早，东风柳色轻。储胥遥掩映，池水隔微明。春至条偏弱，寒馀叶未成。和烟变浓淡，转日异阴晴。不独芳菲好，还因雨露荣。行人望攀折，远翠暮愁生。
早春雪中:新年雨雪少晴时，屡失寻梅看柳期。乡信忆随回雁早，江春寒带故阴迟。
春霁花萼楼南闻宫莺:祥烟瑞气晓来轻，柳变花开共作晴。黄鸟远啼鳷鹊观，春风流出凤凰城。
送曹三同猗游山寺:山蹋青芜尽，凉秋古寺深。何时得连策，此夜更闻琴。穷水云同穴，过僧虎共林。殷勤如念我，遗尔挂冠心。
送菊潭王明府:业成洙泗客，皓发著儒衣。一与游人别，仍闻带印归。林多宛地古，云尽汉山稀。莫爱浔阳隐，嫌官计亦非。
和王卿立秋即事:秋宜何处看，试问白云官。暗入蝉鸣树，微侵蝶绕兰。向风凉稍动，近日暑犹残。九陌浮埃减，千峰爽气攒。换衣防竹暮，沈果讶泉寒。宫响传花杵，天清出露盘。高禽当侧弁，游鲔对凭栏。一奏招商曲，空令继唱难。
和李员外与舍人咏玫瑰花寄徐侍郎:仙吏紫薇郎，奇花共玩芳。攒星排绿蒂，照眼发红光。暗妒翻阶药，遥连直署香。游枝蜂绕易，碍刺鸟衔妨。露湿凝衣粉，风吹散蕊黄。蒙茏珠树合，焕烂锦屏张。留客胜看竹，思人比爱棠。如传采蘋咏，远思满潇湘。知
早春游慈恩南池:山寺临池水，春愁望远生。蹋桥逢鹤起，寻竹值泉横。新柳丝犹短，轻蘋叶未成。还如虎溪上，日暮伴僧行。
秋夜忆兴善院寄苗发:右军多住寺，此夜后池秋。自与山僧伴，那因洛客愁。卷帘霜霭霭，满目水悠悠。若有诗相赠，期君忆惠休。
病中寄郑十六兄:倦枕欲徐行，开帘秋月明。手便筇杖冷，头喜葛巾轻。绿草前侵水，黄花半上城。虚消此尘景，不见十年兄。
送严使君游山:家楚依三户，辞州选一钱。酒杯同寄世，客棹任销年。赤烧兼山远，青芜与浪连。青春明月夜，知上鄂君船。
酬郑十四望驿不得同宿见赠因寄张参军:逢君喜成泪，暂似故乡中。谪宦犹多惧，清宵不得终。月烟高有鹤，宿草净无虫。明日郄超会，应思下客同。
送高胜重谒曹王:江上青枫岸，阴阴万里春。朝辞郢城酒，暮见洞庭人。兴比乘舟访，恩怀倒屣亲。想君登旧榭，重喜扫芳尘。
寄天台秀师:天台瀑布寺，传有白头师。幻迹示羸病，空门无住持。雪晴看鹤去，海夜与龙期。永愿亲瓶屦，呈功得问疑。
闲园即事寄暕公:欲就东林寄一身，尚怜儿女未成人。柴门客去残阳在，药圃虫喧秋雨频。近水方同梅市隐，曝衣多笑阮家贫。深山兰若何时到，羡与闲云作四邻。
下第日书情寄上叔父:微才空觉滞京师，末学曾为叔父知。雪里题诗偏见赏，林间饮酒独令随。游客尽伤春色老，贫居还惜暮阴移。欲归江海寻山去，愿报何人得桂枝。
早夏寄元校书:独游野径送芳菲，高竹林居接翠微。绿岸草深虫入遍，青丛花尽蝶来稀。珠荷荐果香寒簟，玉柄摇风满夏衣。蓬荜永无车马到，更当斋夜忆玄晖。
赠衡岳隐禅师:拥褐安居南岳头，白云高寺见衡州。石窗湖水摇寒月，枫树猿声报夜秋。讲席旧逢山鸟至，梵经初向竺僧求。垂垂身老将传法，因下人间遂北游。
晦日益州北池陪宴:临泛从公日，仙舟翠幕张。七桥通碧沼，双树接花塘。玉烛收寒气，金波隐夕光。野闻歌管思，水静绮罗香。游骑萦林远，飞桡截岸长。郊原怀灞浐，陂溠写江潢。常侍传花诏，偏裨问羽觞。岂令南岘首，千载播馀芳。
送曲山人之衡州:白石先生眉发光，已分甜雪饮红浆。衣巾半染烟霞气，语笑兼和药草香。茅洞玉声流暗水，衡山碧色映朝阳。千年城郭如相问，华表峨峨有夜霜。
立秋日:律变新秋至，萧条自此初。花酣莲报谢，叶在柳呈疏。澹日非云映，清风似雨馀。卷帘凉暗度，迎扇暑先除。草静多翻燕，波澄乍露鱼。今朝散骑省，作赋兴何如。
早春游望:东风春未足，试望秦城曲。青草状寒芜，黄花似秋菊。壮将欢共去，老与悲相逐。独作游社人，暮过威辇宿。
松下雪:不随晴野尽，独向深松积。落照入寒光，偏能伴幽寂。
别张讚:今日山晴后，残蝉菊发时。登楼见秋色，何处最相思。
酬李端校书见赠:绿槐垂穗乳乌飞，忽忆山中独未归。青镜流年看发变，白云芳草与心违。乍逢酒客春游惯，久别林僧夜坐稀。昨日闻君到城阙，莫将簪弁胜荷衣。
过卢秦卿旧居:五柳茅茨楚国贤，桔槔蔬圃水涓涓。黄花寒后难逢蝶。红叶晴来忽有蝉。韩康助采君臣药，支遁同看内外篇。为问潜夫空著论，如何侍从赋甘泉。
拟百劳歌:朱丝纽弦金点杂，双蒂芙蓉共开合。谁家稚女著罗裳，红粉青眉娇暮妆。木难作床牙作席，云母屏风光照壁。玉颜年几新上头，回身敛笑多自羞。红销月落不复见，可惜当时谁拂面。
残莺百啭歌同王员外耿拾遗吉中孚李端游慈恩各赋一物:残莺一何怨，百啭相寻续。始辨下将高，稍分长复促。绵蛮巧状语，机节终如曲。野客赏应迟，幽僧闻讵足。禅斋深树夏阴清，零落空馀三两声。金谷筝中传不似，山阳笛里写难成。忆昨乱啼无远近，晴宫晓色偏相引。送暖初随柳色来，辞芳暗逐花枝尽。歌残莺，歌残莺，悠然万感生。谢脁羁怀方一听，何郎闲吟本多情。乃知众鸟非俦比，暮噪晨鸣倦人耳。共爱奇音那可亲，年年出谷待新春。此时断绝为君惜，明日玄蝉催发白。
同张参军喜李尚书寄新琴:新琴传凤凰，晴景称高张。白玉连徽净，朱丝系爪长。轻埃随拂拭，杂籁满铿锵。暗想山泉合，如亲兰蕙芳。正声消郑卫，古状掩笙簧。远识贤人意，清风愿激扬。
杂兴:月没辽城暗出师，双龙金角晓天悲。黄尘满目随风散，不认将军燕尾旗。
岁暮怀崔峒耿湋:腊月江天见春色，白花青柳疑寒食。洛阳旧社各东西，楚国游人不相识。
过阎采病居:每逢佳节何曾坐，唯有今年不得游。张邴卧来休送客，菊花枫叶向谁秋。
送程秀才:悠悠多路岐，相见又别离。东风催节换，焰焰春阳散。楚草渐烟绵，江云亦芜漫。送子恨何穷，故关如梦中。游人尽还北，旅雁辞南国。枫树几回青，逐臣归不得。
题江陵临沙驿楼:江天清更愁，风柳入江楼。雁惜楚山晚，蝉知秦树秋。凄凉多独醉，零落半同游。岂复平生意，苍然兰杜洲。
和卢校书文若早入使院书事:解带独裴回，秋风如水来。轩墀湿繁露，琴几拂轻埃。晨鸟犹在叶，夕虫馀□苔。苍然发高兴，相仰坐难陪。
田家:田家喜雨足，邻老相招携。泉溢沟塍坏，麦高桑柘低。呼儿催放犊，宿客待烹鸡。搔首蓬门下，如将轩冕齐。
送卢堪:羁贫不易去，此日始西东。旅舍秋霖叶，行人寒草风。酒醒馀恨在，野饯暂游同。莫使祢生刺，空留怀袖中。
送柳震入蜀:粉堞连青气，喧喧杂万家。夷人祠竹节，蜀鸟乳桐花。酒报新丰景，琴迎抵峡斜。多闻滞游客，不似在天涯。
送李嘉祐正字括图书兼往扬州觐省:不事兰台贵，全多韦带风。儒官比刘向，使者得陈农。晚烧平芜外，朝阳叠浪东。归来喜调膳，寒笋出林中。
送人游岭南:万里南游客，交州见柳条。逢迎人易合，时日酒能消。浪晓浮青雀，风温解黑貂。囊金如未足，莫恨故乡遥。
送曹同椅:青春三十馀，众艺尽无如。中散诗传画，将军扇续书。楚田晴下雁，江日暖游鱼。惆怅空相送，欢游自此疏。
送魏季羔游长沙觐兄:芦荻湘江水，萧萧万里秋。鹤高看迥野，蝉远入中流。访友多成滞，携家不厌游。惠连仍有作，知得从兄酬。
九日洛东亭:风息斜阳尽，游人曲落间。采花因覆酒，行草转看山。柳散新霜下，天晴早雁还。伤秋非骑省，玄发白成斑。
喜外弟卢纶见宿:静夜四无邻，荒居旧业贫。雨中黄叶树，灯下白头人。以我独沈久，愧君相见频。平生自有分，况是蔡家亲。
登秦岭:南登秦岭头，回首始堪忧。汉阙青门远，商山蓝水流。三湘迁客去，九陌故人游。从此思乡泪，双垂不复收。
独游寄卫长林:草绿春阳动，迟迟泽畔游。恋花同野蝶，爱水剧江鸥。身外唯须醉，人间尽是愁。那知鸣玉者，不羡卖瓜侯。
望水:高楼晴见水，楚色霭相和。野极空如练，天遥不辨波。永无人迹到，时有鸟行过。况是苍茫外，残阳照最多。
送况上人还荆州，因寄卫侍御象:惠持游蜀久，策杖欲西还。共别此宵月，独归何处山。对鸥沙草畔，洗足野云间。知有玄晖会，斋心受八关。
雪二首:乐游春苑望鹅毛，宫殿如星树似毫。漫漫一川横渭水，太阳初出五陵高。王屋南崖见洛城，石龛松寺上方平。半山槲叶当窗下，一夜曾闻雪打声。
寄胡居士:日暖风微南陌头，青田红树起春愁。伯劳相逐行人别，岐路空归野水流。遍地寻僧同看雪，谁期载酒共登楼。为言惆怅嵩阳寺，明月高松应独游。
书怀寄杨郭李王判官:惯作云林客，因成懒漫人。吏欺从政拙，妻笑理家贫。李郭应时望，王杨入幕频。从容丞相阁，知忆故园春。
送侯山人赴会稽:仙客辞萝月，东来就一官。且归沧海住，犹向白云看。猿叫江天暮，虫声野浦寒。时游镜湖里，为我把鱼竿。
秋晚送丹徒许明府赴上国，因寄江南故人:秋暮之彭泽，篱花远近逢。君书前日至，别后此时重。寒夜江边月，晴天海上峰。还知南地客，招引住新丰。
送苏修游上饶:爱尔无羁束，云山恣意过。一身随远岫，孤棹任轻波。世事关情少，渔家寄宿多。芦花浅淡处，江月奈人何。
登润州芙蓉楼:上古人何在，东流水不归。往来潮有信，朝暮事成非。烟树临沙静，云帆入海稀。郡楼多逸兴，良牧谢玄晖。
喜逢妻弟郑损因送入京:乱后自江城，相逢喜复惊。为经多载别，欲问小时名。对酒悲前事，论文畏后生。遥知盈卷轴，纸贵在江城。
赠元秘书:旧书稍稍出风尘，孤客逢秋感此身。秦地谬为门下客，淮阴徒笑市中人。也闻阮籍寻常醉，见说陈平不久贫。幸有故人茅屋在，更将心事问情亲。
晴江秋望:八月长江万里晴，千帆一道带风轻。尽日不分天水色，洞庭南是岳阳城。
送司空十四北游宋州:九拒危城下，萧条送尔归。寒风吹画角，暮雪犯征衣。道里犹成间，亲朋重与违。白云愁欲断，看入大梁飞。
早春书事奉寄中书李舍人:儒服山东士，衡门洛下居。风尘游上路，简册委空庐。戎马生郊日，贤人避地初。窜身初浩荡，投迹岂踌躇。翠羽怜穷鸟，琼枝顾散樗。还令亲道术，倒欲混樵渔。敝缊袍多补，飞蓬鬓少梳。诵诗陪贾谊，酌酒伴应璩。鹤膝兵家备，凫茨俭岁储。泊舟依野水，开径接园蔬。暂阅新山泽，长怀故里闾。思贤乘朗月，览古到荒墟。在竹惭充箭，为兰幸免锄。那堪闻相府，更遣诣公车。蹇足终难进，颦眉竟未舒。事从因病止，生寄负恩馀。不见神仙久，无由鄙吝祛。帝庭张礼乐，天阁绣簪裾。日色浮青琐，香烟近玉除。神清王子敬，气逐马相如。铜漏时常静，金门步转徐。唯看五字表，不记八行书。宿昔投知己，周旋谢起予。只应高位隔，讵是故情疏。为报周多士，须怜楚子虚。一身从弃置，四节苦居诸。柳发三条陌，花飞六辅渠。灵盘浸沆瀣，龙首映储胥。北海樽留客，西江水救鱼。长安同日远，不敢咏归欤。
春日道中寄孟侍御:春来游子傍归路，时有白云遮独行。水流乱赴石潭响，花开不知山树名。谁家鱼网求鲜食，几处人烟事火耕。昨日已尝村酒熟，一杯思与孟嘉倾。
酬张二仓曹杨子闲居见寄兼呈韩郎中左补阙皇甫冉:孤云独鹤自悠悠，别后经年尚泊舟。渔父致词相借问，仙郎能赋许依投。折芳远计三春草，乘兴闲看万里流。莫怪杜门频乞假，不堪扶病拜龙楼。
送人:白日向西没，黄河复东流。人生足著地，宁免四方游。我行无返顾，祝子勿回头。当须向前去，何用起离忧。但恐无广路，平地作山丘。令我车与马，欲疾反停留。蜀客多积货，边人易封侯。男儿恋家乡，欢乐为仇雠。丁宁相劝勉，苦口幸无尤。对面无相成，不如豺虎俦。彼远不寄书，此寒莫寄裘。与君俱绝迹，两念无因由。
主人故亭:主人昔专城，城南起高亭。贵与宾客游，工者夜不宁。酒食宴圃人，栽接望早成。经年使家僮，远道求异英。郡中暂闲暇，绕树引诸生。开泉浴山禽，为爱山中声。世间事难保，一日各徂征。死生不相及，花落实方荣。我来至此中，守吏非本名。重君昔为主，相与下马行。旧岛日日摧，池水不复清。岂无后人赏，所贵手自营。浇酒向所思，风起如有灵。此去不重来，重来伤我形。
从元太守夏宴西楼:六月晨亦热，卑居多烦昏。五马游西城，几杖随朱轮。西楼临方塘，嘉木当华轩。凫鹥满中流，有酒复盈尊。山东地无山，平视大海垠。高风凉气来，灏景沈清源。青衿俨坐傍，礼容益敦敦。愿为颜氏徒，歌咏夫子门。
酬柏侍御闻与韦处士同游灵台寺见寄:西域传中说，灵台属雍州。有泉皆圣迹，有石皆佛头。所出薝卜香，外国俗来求。毒蛇护其下，樵者不可偷。古碑在云巅，备载置寺由。魏家移下来，后人始增修。近与韦处士，爱此山之幽。各自具所须，竹笼盛茶瓯。牵马过危栈，襞衣涉奔流。草开平路尽，林下大石稠。过郭转经峰，忽见东西楼。瀑布当寺门，迸落衣裳秋。石苔铺紫花，溪叶裁碧油。松根载殿高，飘飖仙山浮。县中贤大夫，一月前此游。赛神贺得雨，岂暇多停留。二十韵新诗，远寄寻山俦。清泠玉涧泣，冷切石磬愁。君名高难闲，余身愚终休。相将长无因，从今生离忧。
荆南赠别李肇著作转韵诗:辉天复耀地，再为歌咏始。素传学道徒，清门有君子。文涧泻潺潺，德峰来垒垒。两京二十年，投食公卿间。封章既不下，故旧多惭颜。卖马市耕牛，却归湘浦山。麦收蚕上簇，衣食应丰足。碧涧伴僧禅，秋山对雨宿。且欢身体适，幸免缨组束。上宰镇荆州，敬重同岁游。欢逢通世友，简授画戎筹。迟迟就公食，怆怆别野裘。主人开宴席，礼数无形迹。醉笑或颠吟，发谈皆损益。临甃理芳鲜，升堂引宾客。早岁慕嘉名，远思今始平。孔门忝同辙，潘馆幸诸甥。自知再婚娶，岂望为亲情。欣欣还切切，又二千里别。楚笔防寄书，蜀茶忧远热。关山足重叠，会合何时节。莫叹各从军，且愁岐路分。美人停玉指，离瑟不中闻。争向巴山夜，猿声满碧云。
送张籍归江东:清泉浣尘缁，灵药释昏狂。君诗发大雅，正气回我肠。复令五彩姿，洁白归天常。昔岁同讲道，青襟在师傍。出处两相因，如彼衣与裳。行行成此归，离我适咸阳。失意未还家，马蹄尽四方。访余咏新文，不倦道路长。僮仆怀昔念，亦如还故乡。相亲惜昼夜，寝息不异床。犹将在远道，忽忽起思量。黄金未为罍，无以挹酒浆。所念俱贫贱，安得相发扬。回车远归省，旧宅江南厢。归乡非得意，但贵情义彰。五月天气热，波涛毒于汤。慎勿多饮酒，药膳愿自强。
寄李益少监兼送张实游幽州:大雅废已久，人伦失其常。天若不生君，谁复为文纲。迷者得道路，溺者遇舟航。国风人已变，山泽增辉光。星辰有其位，岂合离帝傍。贤人既遐征，凤鸟安来翔。少小慕高名，所念隔山冈。集卷新纸封，每读常焚香。古来难自达，取鉴在贤良。未为知音故，徒恨名不彰。谅无金石坚，性命岂能长。常恐一世中，不上君子堂。伟哉清河子，少年志坚强。箧中有素文，千里求发扬。自顾音韵乖，无因合宫商。幸君达精诚，为我求回章。
留别舍弟:孤贱相长育，未曾为远游。谁不重欢爱，晨昏阙珍羞。出门念衣单，草木当穷秋。非疾有忧叹，实为人子尤。世情本难合，对面隔山丘。况复干戈地，懦夫何所投。与尔俱长成，尚为沟壑忧。岂非轻岁月，少小不勤修。从今解思量，勉力谋善猷。但得成尔身，衣食宁我求。固合受此训，堕慢为身羞。岁暮当归来，慎莫怀远游。
将归故山留别杜侍御:有川不得涉，有路不得行。沈沈百忧中，一日如一生。错来干诸侯，石田废春耕。虎戟卫重门，何因达中诚。日月俱照辉，山川异阴晴。如何百里间，开目不见明。我今归故山，誓与草木并。愿君去丘坂，长使道路平。
送韦处士老舅:忆昨痴小年，不知有经籍。常随童子游，多向外家剧。偷花入邻里，弄笔书墙壁。照水学梳头，应门未穿帻。人前赏文性，梨果蒙不惜。赋字咏新泉，探题得幽石。自从出关辅，三十年作客。风雨一飘飖，亲情多阻隔。如何二千里，尘土驱蹇瘠。良久陈苦辛，从头叹衰白。既来今又去，暂笑还成戚。落日动征车，春风卷离席。云台观西路，华岳祠前柏。会得过帝乡，重寻旧行迹。
采桑:鸟鸣桑叶间，绿条复柔柔。攀看去手近，放下长长钩。黄花盖野田，白马少年游。所念岂回顾，良人在高楼。
失钗怨:贫女铜钗惜于玉，失却来寻一日哭。嫁时女伴与作妆，头戴此钗如凤凰。双杯行酒六亲喜，我家新妇宜拜堂。镜中乍无失髻样，初起犹疑在床上。高楼翠钿飘舞尘，明日从头一遍新。
神树词:我家家西老棠树，须晴即晴雨即雨。四时八节上杯盘，愿神莫离神处所。男不着丁女在舍，官事上下无言语。老身长健树婆娑，万岁千年作神主。
行见月:月初生，居人见月一月行。行行一年十二月，强半马上看盈缺。百年欢乐能几何，在家见少行见多。不缘衣食相驱遣，此身谁愿长奔波。箧中有帛仓有粟，岂向天涯走碌碌。家人见月望我归，正是道上思家时。
镜听词:重重摩挲嫁时镜，夫婿远行凭镜听。回身不遣别人知，人意丁宁镜神圣。怀中收拾双锦带，恐畏街头见惊怪。嗟嗟口祭口祭下堂阶，独自灶前来跪拜。出门愿不闻悲哀，郎在任郎回未回。月明地上人过尽，好语多同皆道来。卷帷上床喜不定。与郎裁衣失翻正。可中三日得相见，重绣锦囊磨镜面。
寻橦歌:人间百戏皆可学，寻橦不比诸馀乐。重梳短髻下金钿，红帽青巾各一边。身轻足捷胜男子，绕竿四面争先缘。习多倚附欹竿滑，上下蹁跹皆著袜。翻身垂颈欲落地，却住把腰初似歇。大竿百夫擎不起，袅袅半在青云里。纤腰女儿不动容，戴行直舞一曲终。回头但觉人眼见，矜难恐畏天无风。险中更险何曾失，山鼠悬头猿挂膝。小垂一手当舞盘，斜惨双蛾看落日。斯须改变曲解新，贵欲欢他平地人。散时满面生颜色，行步依前无气力。
送人游塞:初晴天堕丝，晚色上春枝。城下路分处，边头人去时。停车数行日，劝酒问回期。亦是茫茫客，还从此别离。
归昭应留别城中:喜得近京城，官卑意亦荣。并床欢未定，离室思还生。计拙偷闲住，经过买日行。如无自来分，一驿是遥程。
长安春游:骑马傍闲坊，新衣著雨香。桃花红粉醉，柳树白云狂。不觉愁春去，何曾得日长。牡丹相次发，城里又须忙。
原上新居十三首:新占原头地，本无山可归。荒藤生叶晚，老杏著花稀。厨舍近泥灶，家人初饱薇。弟兄今四散，何日更相依。一家榆柳新，四面远无邻。人少愁闻病，庄孤幸得贫。耕牛长愿饱，樵仆每怜勤。终日忧衣食，何由脱此身。长安无旧识，百里是天涯。寂寞思逢客，荒凉喜见花。访僧求贱药，将马中豪家。乍得新蔬菜，朝盘忽觉奢。鸡鸣村舍遥，花发亦萧条。野竹初生笋，溪田未得苗。家贫僮仆瘦，春冷菜蔬焦。甘分长如此，无名在圣朝。春来梨枣尽，啼哭小儿饥。邻富鸡常去，庄贫客渐稀。借牛耕地晚，卖树纳钱迟。墙下当官路，依山补竹篱。自扫一间房，唯铺独卧床。野羹溪菜滑，山纸水苔香。陈药初和白，新经未入黄。近来心力少，休读养生方。拟作读经人，空房置净巾。锁茶藤箧密，曝药竹床新。老病应随业，因缘不离身。焚香向居士，无计出诸尘。移家近住村，贫苦自安存。细问梨果植，远求花药根。倩人开废井，趁犊入新园。长爱当山立，黄昏不闭门。和暖绕林行，新贫足喜声。扫渠忧竹旱，浇地引兰生。山客凭栽树，家僮使入城。门前粉壁上，书著县官名。住处钟鼓外，免争当路桥。身闲时却困，儿病可来娇。鸡睡日阳暖，蜂狂花艳烧。长安足门户，叠叠看登朝。近来年纪到，世事总无心。古碣凭人拓，闲诗任客吟。送经还野苑，移石入幽林。谷口春风恶，梨花盖地深。懒更学诸馀，林中扫地居。腻衣穿不洗，白发短慵梳。苦相常多泪，劳生自悟虚。闲行人事绝，亲故亦无书。住处去山近，傍园麋鹿行。野桑穿井长，荒竹过墙生。新识邻里面，未谙村社情。石田无力及，贱赁与人耕。
贻小尼师:新剃青头发，生来未扫眉。身轻礼拜稳，心慢记经迟。唤起犹侵晓，催斋已过时。春晴阶下立，私地弄花枝。
山中惜花:忽看花渐稀，罪过酒醒时。寻觅风来处，惊张夜落时。游丝缠故蕊，宿夜守空枝。开取当轩地，年年树底期。
早秋过龙武李将军书斋:高树蝉声秋巷里，朱门冷静似闲居。重装墨画数茎竹，长著香薰一架书。语笑侍儿知礼数，吟哦野客任狂疏。就中爱读英雄传，欲立功勋恐不如。
同于汝锡游降圣观:秦时桃树满山坡，骑鹿先生降大罗。路尽溪头逢地少，门连内里见天多。荒泉坏简朱砂暗，古塔残经篆字讹。闻说开元斋醮日，晓移行漏帝亲过。
早登西禅寺阁:上方台殿第三层，朝壁红窗日气凝。烟雾开时分远寺，山川晴处见崇陵。沙湾漾水图新粉，绿野荒阡晕色缯。莫说城南月灯阁，自诸楼看总难胜。
题江寺兼求药子:隋朝旧寺楚江头，深谢师僧引客游。空赏野花无过夜，若看琪树即须秋。红珠落地求谁与，青角垂阶自不收。愿乞野人三两粒，归家将助小庭幽。
昭应官舍:痴顽终日羡人闲，却喜因官得近山。斜对寺楼分寂寂，远从溪路借潺潺。眇身多病唯亲药，空院无钱不要关。文案把来看未会，虽书一字甚惭颜。
赠郭将军:承恩新拜上将军，当直巡更近五云。天下表章经院过，宫中语笑隔墙闻。密封计策非时奏，别赐衣裳到处薰。向晚临阶看号簿，眼前风景任支分。
洛中张籍新居:最是城中闲静处，更回门向寺前开。云山且喜重重见，亲故应须得得来。借倩学生排药合，留连处士乞松栽。自君移到无多日，墙上人名满绿苔。
赠李愬仆射:唐州将士死生同，尽逐双旌旧镇空。独破淮西功业大，新除陇右世家雄。知时每笑论兵法，识势还轻立战功。次第各分茅土贵，殊勋并在一门中。
谢田赞善见寄:五侯三任未相称，头白如丝作县丞。错判符曹群吏笑，乱书岩石一山憎。自知酒病衰肠怯，遥怕春残百鸟凌。年少力生犹不敌，况加憔悴闷腾腾。
昭应李郎中见贻佳作次韵奉酬:窗户风凉四面开，陶公爱晚上高台。中庭不热青山入，野水初晴白鸟来。精思道心缘境熟，粗疏文字见诗回。诸生围绕新篇读，玉阙仙官少此才。
寒食日看花:早入公门到夜归，不因寒食少闲时。颠狂绕树猿离锁，跳踯缘冈马断羁。酒污衣裳从客笑，醉饶言语觅花知。老来自喜身无事，仰面西园得咏诗。
和少府崔卿微雪早朝:蓬莱春雪晓犹残，点地成花绕百官。已傍祥鸾迷殿角，还穿瑞草入袍襕。无多白玉阶前湿，积渐青松叶上干。粉画南山棱郭出，初晴一半隔云看。
长安早春:霏霏漠漠绕皇州，销雪欺寒不自由。先向红妆添晓梦，争来白发送新愁。暖催衣上缝罗胜，晴报窗中点彩球。每度暗来还暗去，今年须遣蝶迟留。
上阳宫:上阳花木不曾秋，洛水穿宫处处流。画阁红楼宫女笑，玉箫金管路人愁。幔城入涧橙花发，玉辇登山桂叶稠。曾读列仙王母传，九天未胜此中游。
维扬冬末寄幕中二从事:江上数株桑枣树，自从离乱更荒凉。那堪旅馆经残腊，只把空书寄故乡。典尽客衣三尺雪，炼精诗句一头霜。故人多在芙蓉幕，应笑孜孜道未光。
寄上韩愈侍郎:重登大学领儒流，学浪词锋压九州。不以雄名疏野贱，唯将直气折王侯。咏伤松桂青山瘦，取尽珠玑碧海愁。叙述异篇经总别，鞭驱险句最先投。碑文合遣贞魂谢，史笔应令谄骨羞。清俸探将还酒债，黄金旋得起书楼。参来拟设官人礼，朝退多逢月阁游。见说云泉求住处，若无知荐一生休。
赠华州郑大夫:此官出入凤池头，通化门前第一州。少华山云当驿起，小敷溪水入城流。空闲地内人初满，词讼牌前草渐稠。报状拆开知足雨，赦书宣过喜无囚。自来不说双旌贵，恐替长教百姓愁。公退晚凉无一事，步行携客上南楼。
御猎:青山直绕凤城头，浐水斜分入御沟。新教内人唯射鸭，长随天子苑东游。
元太守同游七泉寺:盘磴回廊古塔深，紫芝红药入云寻。晚吹箫管秋山里，引得弥猴出象林。
野池:野池水满连秋堤，菱花结实蒲叶齐。川口雨晴风复止，蜻蜓上下鱼东西。
过喜祥山馆:夜过深山算驿程，三回黑地听泉声。自离军马身轻健，得向溪边尽足行。
酬赵侍御:年少同为邺下游，闲寻野寺醉登楼。别来衣马从胜旧，争向边尘满白头。
宿长安县后斋:新向金阶奏罢兵，长安县里绕池行。喜欢得伴山僧宿，看雪吟诗直到明。
初冬旅游:远投人宿趁房迟，僮仆伤寒马亦饥。为客悠悠十月尽，庄头栽竹已过时。
新晴:夏夜新晴星校少，雨收残水入天河。檐前熟著衣裳坐，风冷浑无扑火蛾。
宫词一百首:蓬莱正殿压金鳌，红日初生碧海涛。闲著五门遥北望，柘黄新帕御床高。殿前传点各依班，召对西来八诏蛮。上得青花龙尾道，侧身偷觑正南山。龙烟日暖紫瞳瞳，宣政门当玉殿风。五刻阁前卿相出，下帘声在半天中。白玉窗前起草臣，樱桃初赤赐尝新。殿头传语金阶远，只进词来谢圣人。内人对御叠花笺，绣坐移来玉案边。红蜡烛前呈草本，平明舁出阁门宣。千牛仗下放朝初，玉案傍边立起居。每日进来金凤纸，殿头无事不多书。延英引对碧衣郎，江砚宣毫各别床。天子下帘亲考试，宫人手里过茶汤。未明开著九重关，金画黄龙五色幡。直到银台排仗合，圣人三殿对西番。少年天子重边功，亲到凌烟画阁中。教觅勋臣写图本，长将殿里作屏风。丹凤楼门把火开，五云金辂下天来。阶前走马人宣尉，天子南郊一宿回。楼前立仗看宣赦，万岁声长拜舞齐。日照彩盘高百尺，飞仙争上取金鸡。集贤殿里图书满，点勘头边御印同。真迹进来依数字，别收锁在玉函中。秘殿清斋刻漏长，紫微宫女夜焚香。拜陵日近公卿发，卤簿分头入太常。新调白马怕鞭声，供奉骑来绕殿行。为报诸王侵早入，隔门催进打球名。对御难争第一筹，殿前不打背身球。内人唱好龟兹急，天子鞘回过玉楼。新衫一样殿头黄，银带排方獭尾长。总把玉鞭骑御马，绿鬃红额麝香香。罗衫叶叶绣重重，金凤银鹅各一丛。每遍舞时分两向，太平万岁字当中。鱼藻宫中锁翠娥，先皇行处不曾过。如今池底休铺锦，菱角鸡头积渐多。殿前明日中和节，连夜琼林散舞衣。传报所司分蜡烛，监开金锁放入归。五更三点索金车，尽放宫人出看花。仗下一时催立马，殿头先报内园家。城东北面望云楼，半下珠帘半上钩。骑马行人长远过，恐防天子在楼头。射生宫女宿红妆，把得新弓各自张。临上马时齐赐酒，男儿跪拜谢君王。新秋白兔大于拳，红耳霜毛趁草眠。天子不教人射杀，玉鞭遮到马蹄前。内鹰笼脱解红绦，斗胜争飞出手高。直上青云还却下，一双金爪掬花毛。竞渡船头掉采旗，两边溅水湿罗衣。池东争向池西岸，先到先书上字归。灯前飞入玉阶虫，未卧常闻半夜钟。看著中元斋日到，自盘金线绣真容。红灯睡里唤春云，云上三更直宿分。金砌雨来行步滑，两人抬起隐花裙。一时起立吹箫管，得宠人来满殿迎。整顿衣裳皆著却，舞头当拍第三声。琵琶先抹六么头，小管丁宁侧调愁。半夜美人双唱起，一声声出凤凰楼。春池日暖少风波，花里牵船水上歌。遥索剑南新样锦，东宫先钓得鱼多。十三初学擘箜篌，弟子名中被点留。昨日教坊新进入，并房宫女与梳头。红蛮杆拨贴胸前，移坐当头近御筵。用力独弹金殿响，凤凰飞下四条弦。春风吹雨洒旗竿，得出深宫不怕寒。夸道自家能走马，团中横过觅人看。粟金腰带象牙锥，散插红翎玉突枝。旋猎一边还引马，归来鸡兔绕鞍垂。云駮花骢各试行，一般毛色一般缨。殿前来往重骑过，欲得君王别赐名。每夜停灯熨御衣，银熏笼底火霏霏。遥听帐里君王觉，上直钟声始得归。因吃樱桃病放归，三年著破旧罗衣。内中人识从来去，结得金花上贵妃。欲迎天子看花去，下得金阶却悔行。恐见失恩人旧院，回来忆著五弦声。往来旧院不堪修，近敕宣徽别起楼。闻有美人新进入，六宫未见一时愁。自夸歌舞胜诸人，恨未承恩出内频。连夜宫中修别院，地衣帘额一时新。闷来无处可思量，旋下金阶旋忆床。收得山丹红蕊粉，镜前洗却麝香黄。蜂须蝉翅薄松松，浮动搔头似有风。一度出时抛一遍，金条零落满函中。合暗报来门锁了，夜深应别唤笙歌。房房下著珠帘睡，月过金阶白露多。御厨不食索时新，每见花开即苦春。白日卧多娇似病，隔帘教唤女医人。丛丛洗手绕金盆，旋拭红巾入殿门。众里遥抛新摘子，在前收得便承恩。御池水色春来好，处处分流白玉渠。密奏君王知入月，唤人相伴洗裙裾。移来女乐部头边，新赐花檀木五弦。缏得红罗手帕子，中心细画一双蝉。新晴草色绿温暾，山雪初消渐出水。今日踏青归校晚，传声留著望春门。两楼相换珠帘额，中尉明朝设内家。一样金盘五千面，红酥点出牡丹花。尽送春来出内家，记巡传把一枝花。散时各自烧红烛，相逐行归不上车。家常爱著旧衣裳，空插红梳不作妆。忽地下阶裙带解，非时应得见君王。别敕教歌不出房，一声一遍奏君王。再三博士留残拍，索向宣徽作彻章。行中第一争先舞，博士傍边亦被欺。忽觉管弦偷破拍，急翻罗袖不教知。私缝黄帔舍钗梳，欲得金仙观里居。近被君王知识字，收来案上检文书。月冷江清近猎时，玉阶金瓦雪澌澌。浴堂门外抄名入，公主家人谢面脂。未承恩泽一家愁，乍到宫中忆外头。求守管弦声款逐，侧商调里唱伊州。东风泼火雨新休，舁尽春泥扫雪沟。走马犊车当御路，汉阳宫主进鸡球。风帘水阁压芙蓉，四面钩栏在水中。避热不归金殿宿，秋河织女夜妆红。圣人生日明朝是，私地教人属内监。自写金花红榜子，前头先进凤凰衫。避暑昭阳不掷卢，井边含水喷鸦雏。内中数日无呼唤，拓得滕王蛱蝶图。内宴初秋入二更，殿前灯火一天明。中宫传旨音声散，诸院门开触处行。玉蝉金雀三层插，翠髻高丛绿鬓虚。舞处春风吹落地，归来别赐一头梳。树叶初成鸟护窠，石榴花里笑声多。众中遗却金钗子，拾得从他要赎么。小殿初成粉未乾，贵妃姊妹自来看。为逢好日先移入，续向街西索牡丹。内人相续报花开，准拟君王便看来。逢着五弦琴绣袋，宜春院里按歌回。巡吹慢遍不相和，暗数看谁曲校多。明日梨花园里见，先须逐得内家歌。黄金合里盛红雪，重结香罗四出花。一一傍边书敕字，中官送与大臣家。未明东上阁门开，排仗声从后殿来。阿监两边相对立，遥闻索马一时回。宫人早起笑相呼，不识阶前扫地夫。乞与金钱争借问，外头还似此间无。小随阿姊学吹笙，见好君王赐与名。夜拂玉床朝把镜，黄金殿外不教行。日高殿里有香烟，万岁声长动九天。妃子院中初降诞，内人争乞洗儿钱。宫花不共外花同，正月长生一半红。供御樱桃看守别，直无鸦鹊到园中。殿前铺设两边楼，寒食宫人步打球。一半走来争跪拜，上棚先谢得头筹。太仪前日暖房来，嘱向朝阳乞药栽。敕赐一窠红踯躅，谢恩未了奏花开。御前新赐紫罗襦，步步金阶上软舆。宫局总来为喜乐，院中新拜内尚书。鹦鹉谁教转舌关，内人手里养来奸。语多更觉承恩泽，数对君王忆陇山。分朋闲坐赌樱桃，收却投壶玉腕劳。各把沈香双陆子，局中斗累阿谁高。禁寺红楼内里通，笙歌引驾夹城东。裹头宫监堂前立，手把牙鞘竹弹弓。春风院院落花堆，金锁生衣掣不开。更筑歌台起妆殿，明朝先进画图来。舞来汗湿罗衣彻，楼上人扶下玉梯。归到院中重洗面，金花盆里泼银泥。宿妆残粉未明天，总立昭阳花树边。寒食内人长白打，库中先散与金钱。众中偏得君王笑，偷把金箱笔砚开。书破红蛮隔子上，旋推当直美人来。教遍宫娥唱遍词，暗中头白没人知。楼中日日歌声好，不问从初学阿谁。青楼小妇砑裙长，总被抄名入教坊。春设殿前多队舞，朋头各自请衣裳。水中芹叶土中花，拾得还将避众家。总待别人般数尽，袖中拈出郁金芽。玉箫改调筝移柱，催换红罗绣舞筵。未戴柘枝花帽子，两行宫监在帘前。窗窗户户院相当，总有珠帘玳瑁床。虽道君王不来宿，帐中长是炷牙香。雨入珠帘满殿凉，避风新出玉盆汤。内人恐要秋衣着，不住熏笼换好香。金吾除夜进傩名，画袴朱衣四队行。院院烧灯如白日，沈香火底坐吹笙。树头树底觅残红，一片西飞一片东。自是桃花贪结子，错教人恨五更风。金殿当头紫阁重，仙人掌上玉芙蓉。太平天子朝迎日，五色云车驾六龙。鸳鸯瓦上瞥然声，昼寝宫娥梦里惊。元是我王金弹子，海棠花下打流莺。忽地金舆向月陂，内人接著便相随。却回龙武军前过，当处教开卧鸭池。画作天河刻作牛，玉梭金镊采桥头。每年宫里穿针夜，敕赐诸亲乞巧楼。春来睡困不梳头，懒逐君王苑北游。暂向玉花阶上坐，簸钱赢得两三筹。步行送入长门里，不许来辞旧院花。只恐他时身到此，乞恩求赦放还家。缣罗不著索轻容，对面教人染退红。衫子成来一遍出，明朝半片在园中。弹棋玉指两参差，背局临虚斗著危。先打角头红子落，上三金字半边垂。后宫宫女无多少，尽向园中笑一团。舞蝶落花相觅著，春风共语亦应难。宛转黄金白柄长，青荷叶子画鸳鸯。把来不是呈新样，欲进微风到御床。供御香方加减频，水沈山麝每回新。内中不许相传出，已被医家写与人。药童食后送云浆，高殿无风扇少凉。每到日中重掠鬓，衩衣骑马绕宫廊。
秋夜听严绅巴童唱竹枝歌:巴人远从荆山客，回首荆山楚云隔。思归夜唱竹枝歌，庭槐叶落秋风多。曲中历历叙乡土，乡思绵绵楚词古。身骑吴牛不畏虎，手提蓑笠欺风雨。猿啼日暮江岸边，绿芜连山水连天。来时十三今十五，一成新衣已再补。鸿雁南飞报邻伍，在家欢乐辞家苦。天晴露白钟漏迟，泪痕满面看竹枝。曲终寒竹风袅袅，西方落日东方晓。
随阳雁歌送兄南游:塞鸿声声飞不住，终日南征向何处。大漠穷阴多冱寒，分飞不得长怀安。春去秋来年岁疾，湖南蓟北关山难。寒飞万里胡天雪。夜度千门汉家月。去住应多两地情，东西动作经年别。南州风土复何如，春雁归时早寄书。
赋得射雉歌送杨协律表弟赴婚期:昔日才高容貌古，相敬如宾不相睹。手奉蘋蘩喜盛门，心知礼义感君恩。三星照户春空尽，一树桃花竟不言。结束车舆强游往，和风霁日东皋上。鸾凤参差陌上行，麦苗萦陇雉初鸣。修容尽饰将何益，极虑呈材欲导情。六艺从师得机要，百发穿杨含绝妙。白羽风驰碎锦毛，青娥怨处嫣然笑。杨生词赋比潘郎，不似前贤貌不扬。听调琴弄能和室，更解弯弧足自防。秋深为尔持圆扇，莫忘鲁连飞一箭。
泛舒城南溪赋得沙…张侍御赴河南元博士赴扬州拜觐仆射:终日闾阎逐群鸡，喜逢野鹤临清溪。绿苔春水水中影，夜月平沙沙上栖。惊谓汀洲白蘋发，又疑曲渚前年雪。紫顶昂藏肯狎人，一声嘹亮冲天阙。素质翩翩带落晖，湖南渭阳相背飞。东西分散别离促，宇宙苍茫相见稀。皇华地仙如鹤驭，乘驾飘飘留不住。延望乘虚入紫霞，陌头回首空烟树。会使抟风羽翮轻，九霄云路随先鸣。
姑苏怀古送秀才下第归江南:姑苏台枕吴江水，层级鳞差向天倚。秋高露白万林空，低望吴田三百里。当时雄盛如何比，千仞无万根立平地。台前夹月吹玉鸾，台上迎凉撼金翠。银河倒泻君王醉，滟酒峨冠眄西子。宫娃酣态舞娉婷，香飙四飒青城坠。伍员结舌长嘘嚱，忠谏无因到君耳。城乌啼尽海霞销，深掩金屏日高睡。王道潜隳伍员死，可叹斗间瞻王气。会稽勾践拥长矛，万马鸣蹄扫空垒。瓦解冰销真可耻，凝艳妖芳安足恃。可怜荒堞晚冥濛，麋鹿呦呦达遗址。君怀逸气还东吴，吟狂日日游姑苏。兴来下笔到奇景，瑶盘迸洒蛟人珠。大鹏矫翼翻云衢，嵩峰霁后凌天孤。海潮秋打罗刹石，月魄夜当彭蠡湖。有时凝思家虚无，霓幢仿佛游仙都。琳琅暗戛玉华殿，天香静袅金芙蕖。君声日下闻来久，清赡何人敢敌手。我逃名迹遁西林，不得灞陵倾别酒。莫便五湖为隐沦，年年三十升仙人。
胡笳十八拍。第二拍:马上将余向绝域，厌生求死死不得。戎羯腥膻岂是人，豺狼喜怒难姑息。行尽天山足霜霰，风土萧条近胡国。万里重阴鸟不飞，寒沙莽莽无南北。
胡笳十八拍。第十二拍:破瓶落井空永沈，故乡望断无归心。宁知远使问姓名，汉语泠泠传好音。梦魂几度到乡国，觉后翻成哀怨深。如今果是梦中事，喜过悲来情不任。
杂言同豆卢郎中郭南七里桥哀悼姚仓曹:桥边足离别，终日为悲辛。登桥因叹逝，却羡别离人。桥下东流水，芳树樱桃蕊。流水与潮回，花落明年开。可怜三语掾，长作九泉灰。宿昔欢游在何处，花前饮足求仙去。
春日卧病:楚客经年病，孤舟人事稀。晚晴江柳变，春暮塞鸿归。今日方知命，前身自觉非。不能忧岁计，无限故山薇。
送人之江东:含香仍佩玉，宜入镜中行。尽室随乘兴，扁舟不计程。渡江霖雨霁，对月夜潮生。莫虑当炎暑，稽山水木清。
重阳日寄上饶李明府:重阳秋雁未衔芦，始觉他乡节候殊。旅馆但知闻蟋蟀，邮童不解献茱萸。陶潜何处登高醉，倦客停桡一事无。来岁公田多种黍，莫教黄菊笑杨朱。
同诸子哭张元易:盛德高名总是空，神明福善大朦胧。游魂永永无归日，流水年年自向东。素帷旅榇乡关远，丹旐孤灯客舍中。伯道共悲无后嗣，孀妻老母断根蓬。
登相国寺阁:晴日登临好，春风各望家。垂杨夹城路，客思逐杨花。
殷秀才求诗:倾盖见芳姿，晴天琼树枝。连城犹隐石，唯有卞和知。
送刘寰北归:南巢登望县城孤，半是青山半是湖。知尔素多山水兴，此回归去更来无。
送人往虔州:莫叹乘轺道路赊，高楼日日望还家。人到南康皆下泪，唯君笑向此中花。
送薛六暂游扬州:志在乘轩鸣玉珂，心期未快隐青萝。广陵行路风尘合，城郭新秋砧杵多。
高邮送弟遇北游:门临楚国舟船路，易见行人易别离。今日送君心最恨，孤帆水下又风吹。
寄李俌:挂却衣冠披薜荔，世人应是笑狂愚。年来渐觉髭须黑，欲寄松花君用无。
上巳日两县寮友会集时主邮不遂驰赴辄题以寄方寸:踏青看竹共佳期，春水晴山祓禊词。独坐邮亭心欲醉，樱桃落尽暮愁时。
观猎三首:梦非熊虎数年间，驱尽豺狼宇宙闲。传道单于闻校猎，相期不敢过阴山。日隐寒山猎未归，鸣弦落羽雪霏霏。梁园射尽南飞雁，淮楚人惊阳鸟啼。松月东轩许独游，深恩未报复淹留。梁园日暮从公猎，每过青山不举头。
咏双开莲花:菡萏新花晓并开，浓妆美笑面相隈。西方采画迦陵鸟，早晚双飞池上来。
寄邵校书楚苌:爱酒时称僻，高情自不凡。向人方白眼，违俗有青岩。云际开三径，烟中挂一帆。相期同岁晚，闲兴与松杉。
送别萧二:橘花香覆白蘋洲，江引轻帆入远游。千里云天风雨夕，忆君不敢再登楼。
游仙:税驾倚扶桑，逍遥望九州。二老佐轩辕，移戈戮蚩尤。功成弃之去，乘龙上天游。天上见玉皇，寿与天地休。俯视昆仑宫，五城十二楼。王母何窈眇，玉质清且柔。扬袂折琼枝，寄我天东头。相思千万岁，大运浩悠悠。安用知吾道，日月不能周。寄音青鸟翼，谢尔碧海流。
寺居清晨:高枕对晓月，衣巾清且凉。露华朝未晞，滴沥含虚光。隔竹闻汲井，开扉见焚香。幽心感衰病，结念依法王。青冥早云飞，杳霭空鸟翔。此情皆有释，悠然知所忘。
经禁城:日没路且长，游子欲涕零。荒城无人路，秋草飞寒萤。东南古丘墟，莽苍驰郊垌。黄云晦断岸，枯井临崩亭。昔人竟何之，穷泉独冥冥。苍苔没碑版，朽骨无精灵。俯仰寄世间，忽如流波萍。金石非汝寿，浮生等臊腥。不如学神仙，服食求丹经。
长歌行:淮南木落秋云飞，楚宫商歌今正悲。青春白日不与我，当垆举酒劝君持。出门驱驰四方事，徒用辛勤不得意。三山海底无见期，百龄世间莫虚弃。君不见金城帝业汉家有，东制诸侯欲长久。奸雄窃命风尘昏，函谷重关不能守。龙蛇出没经两朝，胡虏凭陵大道销。河水东流宫阙尽，五陵松柏自萧萧。
春游曲:春风戏狭斜，相见莫愁家。细酌蒲桃酒，娇歌玉树花。裁衫催白纻，迎客走朱车。不觉重城暮，争栖柳上鸦。
禅门寺暮钟:簨簴高悬于阗钟，黄昏发地殷龙宫。游人忆到嵩山夜，叠阁连楼满太空。
同张深秀才游华严寺:同游云外寺，渡水入禅关。立扫窗前石，坐看池上山。有僧飞锡到，留客话松间。不是缘名利，好来长伴闲。
冬日逢冯法曹话怀:分襟二年内，多少事相干。礼乐风全变，尘埃路渐难。秋林新叶落，霜月满庭寒。虽喜逢知己，他乡岁又阑。
送远上人归京:夏腊岁方深，思归彻曙吟。未离销雪院，已有过云心。寒磬清函谷，孤钟宿华阴。别京游旧寺，月色似双林。
别郎上人:过云寻释子，话别更依依。静室开来久，游人到自稀。触风香气尽，隔水磬声微。独傍孤松立，尘中多是非。
咏玉:歌玉屡招疑，终朝省复思。既哀黄鸟兴，还复白圭诗。请益先求友，将行必择师。谁知不鸣者，独下董生帷。
筝柱子:散木今何幸，良工不弃捐力微惭一柱，材薄仰群弦。力微惭一柱，材薄仰群弦。且喜声相应，宁辞迹屡迁。知音如见赏，雅调为君传。
重阳日陪韦卿宴:何必龙山好，南亭赏不暌。清规陈侯事，雅兴谢公题。入座青峰近，当轩远树齐。仙家自有月，莫叹夕阳西。
奉使过石门观瀑:溪上望悬泉，耿耿云中见。披榛上岩岫，峭壁正东面。千仞泻联珠，一潭喷飞霰。嵯潆满山响，坐觉炎氛变。照日类虹霓，从风似绡练。灵奇既天造，惜处穷海甸。吾祖昔登临，谢公亦游衍。天程惧淹泊，下磴空延眷。千里雷尚闻，峦回树葱蒨。此来去贱役，探讨愧前彦。永欲洗尘缨，终当惬此愿。
忆长安。正月:忆长安，正月时，和风喜气相随。献寿彤庭万国，烧灯青玉五枝。终南往往残雪，渭水处处流澌。
元日早朝行:乾元发生春为宗，盛德在木斗建东。东方岁星大明宫，南山喜气摇晴空。望云五等舞万玉，献寿一声出千峰。文昌随彩礼乐正，太平下直旌旗红。师旷应律调黄钟，王良运策调时龙。玄冥无事归朔土，青帝放身入朱宫。九韶九变五声里，四方四友一身中。天何言哉乐无穷，广成彭祖为三公。野臣潜随击壤老，日下鼓腹歌可封。
忆长安。七月:忆长安，七月时，槐花点散罘罳。七夕针楼竞出，中元香供初移。绣毂金鞍无限，游人处处归迟。
皇帝移晦日为中和节:皇心不向晦，改节号中和。淑气同风景，喜名别咏歌。湔裙移旧俗，赐尺下新科。历象千年正，酺醵四海多。花随春令发，鸿度岁阳过。天地齐休庆，欢声欲荡波。
渔父歌:西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。钓台渔父褐为裘，两两三三舴艋舟。能纵棹，惯乘流，长江白浪不曾忧。霅溪湾里钓渔翁，舴艋为家西复东。江上雪，浦边风，笑著荷衣不叹穷。松江蟹舍主人欢，菰饮莼羹亦共餐。枫叶落，荻花乾，醉宿渔舟不觉寒。青草湖中月正圆，巴陵渔父棹歌连。钓车子，橛头船，乐在风波不用仙。
上巳日忆江南禊事:黄河西绕郡城流，上巳应无祓禊游。为忆渌江春水色，更随宵梦向吴洲。
寒食寄李补阙:兰陵士女满晴川，郊外纷纷拜古埏。万井闾阎皆禁火，九原松柏自生烟。人间后事悲前事，镜里今年老去年。介子终知禄不及，王孙谁肯一相怜。
仲月赏花:梅花似雪柳含烟，南地风光腊月前。把酒且须拚却醉，风流何必待歌筵。
城南访裴氏昆季:相思起中夜，夙驾访柴荆。早雾桑柘隐，晓光溪涧明。村蹊蒿棘间，往往断新耕。贫野烟火微，昼无乌鸢声。田头逢饷人，道君南山行。南山千里峰，尽是相思情。野老无拜揖，村童多裸形。相呼看车马，颜色喜相惊。荒圃鸡豚乐，雨墙禾莠生。欲君知我来，壁上空书名。
岁日感怀:曙气变东风，蟾壶夜漏穷。新春几人老，旧历四时空。身贱悲添岁，家贫喜过冬。称觞惟有感，欢庆在儿童。
从军行三首:看图闲教阵，画地静论边。乌垒天西戍，鹰姿塞上川。路长唯算月，书远每题年。无复生还望，翻思未别前。栅壕三面斗，箭尽举烽频。营柳和烟暮，斗榆带雪春。边城多老将，碛路少归人。杀尽金河卒，年年添塞尘。候火起雕城，尘沙拥战声。游军藏汉帜，降骑说蕃情。霜落沱池浅，秋深太白明。嫖姚方虎视，不觉说添兵。
过华清宫:君王游乐万机轻，一曲霓裳四海兵。玉辇升天人已尽，故宫犹有树长生。
题邻居:僻巷邻家少，茅檐喜并居。蒸梨常共灶，浇薤亦同渠。传屐朝寻药，分灯夜读书。虽然在城市，还得似樵渔。
山中自述:三十无名客，空山独卧秋。病多知药性，年长信人愁。萤影竹窗下，松声茅屋头。近来心更静，不梦世间游。
山中寄韦钲:懒成身病日，因醉卧多时。送客出谿少，读书终卷迟。幽窗闻坠叶，晴景见游丝。早晚来收药，门前有紫芝。
寄续尊师:得道任发白，亦逢城市游。新经天上取，稀药洞中收。春木带枯叶，新蒲生漫流。年年望灵鹤，常在此山头。
游瀑泉寺:日夕寻未遍，古木寺高低。粉壁犹遮岭，朱楼尚隔溪。厨窗通涧鼠，殿迹立山鸡。更有无人处，明朝独向西。
公子行:少年初拜大长秋，半醉垂鞭见列侯。马上抱鸡三市斗，袖中携剑五陵游。玉箫金管迎归院，锦袖红妆拥上楼。更向院西新买宅，月波春水入门流。
长安游:久卧长安春复秋，五侯长乐客长愁。绣帘朱毂逢花住，锦幨银珂触雨游。何处少年吹玉笛，谁家鹦鹉语红楼。年年只是看他贵，不及南山任白头。
醉后寄山中友人:昨日山家春酒浓，野人相劝久从容。独忆卸冠眠细草，不知谁送出深松。都忘醉后逢廉度，不省归时见鲁恭。知己尚嫌身酩酊，路人应恐笑龙钟。
题美人:秦女窥人不解羞，攀花趁蝶出墙头。胸前空带宜男草，嫁得萧郎爱远游。
赠碧玉:新绣笼裙豆蔻花，路人笑上返金车。霓裳禁曲无人解，暗问梨园弟子家。
寄卢俨员外秋衣词:寄远空以心，心诚亦难知。箧中有秋帛，裁作远客衣。缝制虽女功，尽度手自持。容貌常目中，长短不复疑。斜缝密且坚，游客多尘缁。意欲都无言，浣濯耐岁时。殷勤托行人，传语慎勿遗。别来年已老，亦闻鬓成丝。纵然更相逢，握手唯是悲。所寄莫复弃，愿见长相思。
别旧山:旧伴同游尽却回，云中独宿守花开。自是去人身渐老，暮山流水任东来。
寄周恽:家在荒陂长似秋，蓼花芹叶水虫幽。去年相伴寻山客，明月今宵何处游。
穆陵路:西游匣长剑，日暮湘楚间。歇马上秋草，逢人问故关。孤村绿塘水，旷野白云山。方念此中去，何时此路还。
烂柯山四首。最高顶:白云引策杖，苔径谁往还。渐见松树偃，时闻鸟声闲。豁然喧氛尽，独对万重山。石桥架绝壑，苍翠横鸟道。凭槛云脚下，颓阳日犹蚤。霓裳倘一遇，千载长不老。灵境偶一寻，洞天碧云上。烂柯有遗迹，羽客何由访。日暮怅欲还，晴烟满千嶂。绳床宴坐久，石窟绝行迹。能在人代中，遂将人代隔。白云风飏飞，非欲待归客。
游烂柯山四首:拂雾理孤策，薄霄眺层岑。迥升烟雾外，豁见天地心。物象不可及，迟回空咏吟。巨石何崔嵬，横桥架山顶。傍通日月过，仰望虹霓迥。圣者开津梁，谁能度兹岭。二仙自围棋，偶与樵夫会。仙家异人代，俄顷千年外。笙鹤何时还，仪形尚相对。石室过云外，二僧俨禅寂。不语对空山，无心向来客。作礼未及终，忘循旧形迹。
游烂柯山四首:寻源路不迷，绝顶与云齐。坐引群峰小，平看万木低。双林春色上，正有子规啼。嵌空横洞天，磅礴倚崖巘。宛如虹势出，可赏不可转。真兴得津梁，抽簪永游衍。羽客无姓名，仙棋但闻见。行看负薪客，坐使桑田变。怀古正怡然，前山早莺啭。稽首期发蒙，吾师岂无说。安禅即方丈，演法皆寂灭。鸣磬雨花香，斋堂饭松屑。
游烂柯山:步登春岩里，更上最远山。聊见宇宙阔，遂令身世闲。清辉赏不尽，高驾何时还。石梁耸千尽，高盼出林□。亘壑蹑丹虹，排云弄清影。路期访道客，游衍空井井。采薪穷冥搜，深路转清映。安知洞天里，偶坐得棋圣。至今追灵迹，可用陶静性。沙门何处人，携手俱灭迹。深入不动境，乃知真圆寂。有时归罗浮，白日见飞锡。
游烂柯山:登岩已寂历，绝顶更岧峣。响像如天近，窥临与世遥。悠然畅心目，万虑一时销。圣游本无迹，留此示津梁。架险知何适，遗名但不亡。只今成佛宇，化度果难量。二仙行自适，日月徒迁徙。不语寄手谈，无心引樵子。蒙分一丸药，相偶穷年祀。仙山习禅处，了知通李释。昔作异时人，今成相对寂。便是不二门，自生瞻仰意。
游烂柯山:独凌清景出，下视众山中。云日遥相对，川原无不通。自致高标末，何心待驭风。宛演横半规，穹崇翠微上。云扃掩苔石，千古无人赏。宁知后贤心，登此共来往。仙弈示樵夫，能言忘归路。因看斧柯烂，孙子发已素。孰云遗迹久，举意如旦暮。仙僧会真要，应物常渊默。惟将无住理，转与信人说。月影清江中，可观不可得。
奉和圣制三日书怀因以示百寮:佳节上元巳，芳时属暮春。流觞想兰亭，捧剑传金人。风轻水初绿，日迟花更新。天文信昭回，皇道颇敷陈。恭己每从俭，清心常保真。戒兹游衍乐，书以示群臣。
上巳泛舟得迟字:令节推元巳，天涯喜有期。初筵临泛地，旧俗祓禳时。枉渚潮新上，残春日正迟。竹枝游女曲，桃叶渡江词。风鹢今方退，沙鸥亦未疑。且同山简醉，倒载莫褰帷。
送王主簿游南海:平生推久要，留滞共三年。明日东南路，穷荒雾露天。旷怀常寄酒，素业不言钱。道在贫非病，时来丑亦妍。过山乘蜡屐，涉海附楼船。行矣无为恨，宗门有大贤。
招客游寺:江城吏散卷春阴，山寺鸣钟隔雨深。招取遗民赴僧社，竹堂分坐静看心。
步虚词十九首:玉简真人降，金书道箓通。烟霞方蔽日，云雨已生风。四极威仪异，三天使命同。那将人世恋，不去上清宫。羽驾正翩翩，云鸿最自然。霞冠将月晓，珠珮与星连。镂玉留新诀，雕金得旧编。不知飞鸾鹤，更有几人仙。上帝求仙使，真符取玉郎。三才闲布象，二景郁生光。骑吏排龙虎，笙歌走凤凰。天高人不见，暗入白云乡。鸾鹤共裴回，仙官使者催。香花三洞启，风雨百神来。凤篆文初定，龙泥印已开。何须生羽翼，始得上瑶台。羽节忽排烟，苏君已得仙。命风驱日月，缩地走山川。几处留丹灶，何时种玉田。一朝骑白虎，直上紫微天。静发降灵香，思神意智长。虎存时促步，龙想更成章。扣齿风雷响，挑灯日月光。仙云在何处，仿佛满空堂。几度游三洞，何方召百神。风云皆守一，龙虎亦全真。执节仙童小，烧香玉女春。应须绝岩内，委曲问皇人。上法杳无营，玄修似有情。道宫琼作想，真帝玉为名。召岳驰旌节，驱雷发吏兵。云车降何处，斋室有仙卿。羽卫一何鲜，香云起暮烟。方朝太素帝，更向玉清天。凤曲凝犹吹，龙骖俨欲前。真文几时降，知在永和年。大道何年学，真符此日催。还持金作印，未要玉为台。羽节分明授，霞衣整顿裁。应缘五云使，教上列仙来。独自授金书，萧条咏紫虚。龙行还当马，云起自成车。九转风烟合，千年井灶馀。参差从太一，寿等混元初。道学已通神，香花会女真。霞床珠斗帐，金荐玉舆轮。一室心偏静，三天夜正春。灵官竟谁降，仙相有夫人。上界有黄房，仙家道路长。神来知位次，乐变叶宫商。竞把琉璃盏，都倾白玉浆。霞衣最芬馥，苏合是灵香。珠佩紫霞缨，夫人会八灵。太霄犹有观，绝宅岂无形。暮雨裴回降，仙歌宛转听。谁逢玉妃辇，应检九真经。西海辞金母，东方拜木公。云行疑带雨，星步欲凌风。羽袖挥丹凤，霞巾曳彩虹。飘飖九霄外，下视望仙宫。玉树杂金花，天河织女家。月邀丹凤舄，风送紫鸾车。雾縠笼绡带，云屏列锦霞。瑶台千万里，不觉往来赊。舞凤凌天出，歌麟入夜听。云容衣眇眇，风韵曲泠泠。扣齿端金简，焚香检玉经。仙宫知不远，只近太微星。紫府与玄洲，谁来物外游。无烦骑白鹿，不用驾青牛。金化颜应驻，云飞鬓不秋。仍闻碧海上，更用玉为楼。辔鹤复骖鸾，全家去不难。鸡声随羽化，犬影入云看。酿玉当成酒，烧金且转丹。何妨五色绶，次第给仙官。
赠窦五判官:故旧相逢三两家，爱君兄弟有声华。文辉锦彩珠垂露，逸兴江天绮散霞。美玉自矜频献璞，真金难与细披沙。终须撰取新诗品，更比芙蓉出水花。
天池晚棹:雨霁天池生意足，花间谁咏采莲曲。舟浮十里芰荷香，歌发一声山水绿。春暧鱼抛水面纶，晚晴鹭立波心玉。扣舷归载月黄昏，直至更深不假烛。
送惟详律师自越之义兴:阳羡诸峰顶，何曾异剡山。雨晴人到寺，木落夜开关。缝衲纱灯亮，看心锡仗闲。西方知有社，未得与师还。
山中谒皇甫曾:寻源路已尽，笑入白云间。不解乘轺客，那知有此山。
游石涧寺:闻道幽深石涧寺，不逢流水亦难知。莫道山僧无伴侣，猕猴长在古松枝。
行路难:君不见道傍废井傍开花，原是昔年骄贵家。几度美人来照影，濯纤笑引银瓶绠。风飘雨散今奈何，绣闼雕甍绿苔多。笙歌鼎沸君莫矜，豪奢未必长多金。休说编氓朴无耻，至竟终须合天理。非故败他却成此，苏张终作多言鬼。行路难，路难不在九折湾。
出塞作:夙驾逾人境，长驱出塞垣。边风引去骑，胡沙拂征辕。奏笳山月白，结阵瘴云昏。虽云风景异华夏，亦喜地理通楼烦。白羽矢飞先火炮，黄金甲耀夺朝暾。要须洒扫龙沙净，归谒明光一报恩。
长安叙怀寄崔十五:延首直城西，花飞绿草齐。迢遥隔山水，怅望思游子。百啭黄鹂细雨中，千条翠柳衡门里。门对长安九衢路，愁心不惜芳菲度。风尘冉冉秋复春，钟鼓喧喧朝复暮。汉家宫阙在中天，紫陌朝臣车马连。萧萧霓旌合仙仗，悠悠剑佩入炉烟。李广少时思报国，终军未遇敢论边。无媒守儒行，荣悴纷相映。家甚长卿贫，身多公干病。不知身病竟如何，懒向青山眠薜萝。鸡黍空多元伯惠，琴书不见子猷过。超名累岁与君同，自叹还随鹢退风。闻说唐生子孙在，何当一为问穷通。
西亭早秋送徐员外:鼎铉辞台座，麾幢领益州。曲池连月晓，横角满城秋。有美皇华使，曾同白社游。今年重相见，偏觉艳歌愁。
送严绅游兰溪:剡岭穷边海，君游别岭西。暮云秋水阔，寒雨夜猿啼。地僻秦人少，山多越路迷。萧萧驱匹马，何处是兰溪。
四川使宅有韦令公时孔雀…妓兴嗟久之因赋此诗用广其意:荀令昔居此，故巢留越禽。动摇金翠尾，飞舞碧梧阴。上客彻瑶瑟，美人伤蕙心。会因南国使，得放海云深。
春分与诸公同宴呈陆三十四郎中:南国宴佳宾，交情老倍亲。月惭红烛泪，花笑白头人。宾瑟常馀怨，琼枝不让春。更闻歌子夜，桃李艳妆新。
秋夜寄江南旧游:寥落九秋晚，端忧时物残。隔林萤影度，出禁漏声寒。愁雨洞房掩，孤烛遥夜阑。怀贤梦南国，兴尽水漫漫。
酬韩弇归崖见寄:惆怅人间事，东山遂独游。露凝瑶草晚，鱼戏石潭秋。轩冕应相待，烟霞莫遽留。君看仲连意，功立始沧洲。
河东赠别炼师:多累有行役，相逢秋节分。游人甘失路，野鹤亦离群。戎马犯边垒，天兵屯塞云。孔璋才素健，羽檄定纷纷。
顺宗至德大圣皇帝挽歌词三首:桥山同轨会，轩后葬衣冠。东海风波变，西陵松柏攒。鼎湖仙已去，金掌露宁乾。万木泉扃月，空怜凫雁寒。容卫晓徘徊，严城阊阖开。乌号龙驭远，遏密凤声哀。昆浪黄河注，崦嵫白日颓。恭闻天子孝，不忍望铜台。哀挽渭川曲，空歌汾水阳。夜泉愁更咽，秋日惨无光。缵夏功传启，兴周业继昌。回瞻五陵上，烟雨为苍苍。
送温况游蜀:游人西去客三巴，身逐孤蓬不定家。山近峨眉飞暮雨，江连濯锦起朝霞。云深九折刀州远，路绕千岩剑阁斜。应到严君开卦处，将余一为问生涯。
南昌滩:渠江明净峡逶迤，船到名滩拽迟□。橹窡动摇妨作梦，巴童指点笑吟诗。畬馀宿麦黄山腹，日背残花白水湄。物色可怜心莫限，此行都是独行时。
夏日陪冯许二侍郎与严秘书游昊天观览…同里杨华州中丞:三伏草木变，九城车马烦。碧霄回骑射，丹洞入桃源。台殿云浮栋，緌缨鹤在轩。莫将真破妄，聊用静持喧。石甃古苔冷，水筠凉簟翻。黄公垆下叹，旌旆国东门。
甫构西亭偶题因呈监军及幕中诸公:瀛海无因泛，昆丘岂易寻。数峰聊在目，一境暂清心。悦彼松柏性，爱兹桃李阴。列芳凭有土，丛干聚成林。信矣子牟恋，归欤尼父吟。暗香兰露滴，空翠蕙楼深。负鼎位尝忝，荷戈年屡侵。百城烦鞅掌，九仞喜岖。。巴汉溯沿楫，岷峨千万岑。恩偏不敢去，范蠡畏熔金。
和杨弘微春日曲江南望:迟景霭悠悠，伤春南陌头。暄风一澹荡，遐思几殷忧。龙去空仙沼，鸾飞掩妓楼。芳菲馀雨露，冠盖旧公侯。朱戟千门闭，黄鹂百啭愁。烟濛宫树晚，花咽石泉流。寒谷律潜应，中林兰自幽。商山将避汉，晋室正藩周。黍稷闻兴叹，琼瑶畏见投。君心即吾事，微向在沧洲。
奉酬中书李相公早朝于中书候传点，偶书所怀:寥落曙钟断，微明烟月沉。翠霞仙仗合，清漏掖垣深。北极星遥拱，南山阙迥临。兰釭竟晓焰，琪树欲秋阴。霄汉惭联步，貂蝉愧并簪。德容温比玉，王度式如金。鱼水千年运，箫韶九奏音。代天惊度日，掷地喜开襟。文武时方泰，唐虞道可寻。忝陪申及甫，清净奉尧心。
闻相公三兄小园置宴以元衡寓直因寄上兼呈中书三兄:休沐限中禁，家山传胜游。露寒潘省夜，木落庾园秋。兰菊回幽步，壶觞洽旧俦。位高天禄阁，词异畔牢愁。孤思琴先觉，驰晖水竞流。明朝不相见，清祀在圜丘。
途中即事:南征复北还，扰扰百年间。自笑红尘里，生涯不暂闲。
左掖梨花:巧笑解迎人，晴雪香堪惜。随风蝶影翻，误点朝衣赤。
同陈六侍御寒食游禅定藏山上人院:年少轻行乐，东城南陌头。与君寂寞意，共作草堂游。
赠佳人:步摇金翠玉搔头，倾国倾城胜莫愁。若逞仙姿游洛浦，定知神女谢风流。
春兴:杨柳阴阴细雨晴，残花落尽见流莺。春风一夜吹香梦，梦逐春风到洛城。
秋日出游偶作:黄花丹叶满江城，暂爱江头风景清。闲步欲舒山野性，貔貅不许独行人。
中春亭雪夜寄西邻韩李二舍人:广庭飞雪对愁人，寒谷由来不悟春。却笑山阴乘兴夜，何如今日戴家邻。
陌上暮春:青青南陌柳如丝，柳色莺声晚日迟。何处最伤游客思，春风三月落花时。
春暮寄杜嘉兴昆弟:柳色千家与万家，轻风细雨落残花。数枝琼玉无由见，空掩柴扉度岁华。
寓兴呈崔员外诸公:三月杨花飞满空，飘飖十里雪如风。不知何处香醪熟，愿醉佳园芳树中。
酬王十八见招:王昌家直在城东，落尽庭花昨夜风。高兴不辞千日醉，随君走马向新丰。
奉酬宣上人九月十五日东亭望月见赠因怀紫阁旧游:中年偶逐鸳鸾侣，弱岁多从糜鹿群。紫阁道流今不见，红楼禅客早曾闻。松斋月朗星初散，苔砌霜繁夜欲分。一览彩笺佳句满，何人更咏惠休文。
句:情人共惆怅，良友不同游。
游石堂观:西山高高何所如，上有古昔真人居。嵌崖巨石自成室，其下磅礴含清虚。我来斯邑访遗迹，乃遇沈生耽载籍。沈生为政哀茕嫠，又能索隐探灵奇。欣然向我话佳境，与我崎岖到山顶。甘瓜剖绿出寒泉，碧瓯浮花酌春茗。嚼瓜啜茗身清凉，汗消絺绤如迎霜。胡为空山百草花，倏尔笾豆肆我旁。始惊知周无小大，力寡多方验斯在。妙用腾声冠盖间，胜游恣意烟霞外。故碑石像凡几年，云郁雨霏生绿烟。我知游此多灵仙，缥缈月中飞下天。天风微微夕露委，松梢飕飕晓声起。凤去空遗箫管音，星翻寥落银河水。劝君学道此时来，结茅独宿何辽哉。斋心玄默感灵卫，必见鸾鹤相裴回。我爱崇山双剑北，峰如人首拄天黑。群仙伛偻势奔走，状若归尊趋有德。半岩有洞顶有池，出入灵怪潜蛟螭。我去不得昼夜思，梦游曾信南风吹。南风吹我到林岭，故国不见秦天迥。山花名药扑地香，月色泉声洞心冷。荫松散发逢异人，寂寞旷然口不言。道陵公远莫能识，发短耳长谁独存。司农惊觉忽惆怅，可惜所游俱是妄。蕴怀耿耿谁与言，直至今来意通形神开，拥传又恨斜阳催。一丘人境尚堪恋，何况海上金银台。
虹藏不见:迎冬小雪至，应节晚虹藏。玉气徒成象，星精不散光。美人初比色，飞鸟罢呈祥。石涧收晴影，天津失彩梁。霏霏空暮雨，杳杳映残阳。舒卷应时令，因知圣历长。
移居洞庭:重林将叠嶂，此处可逃秦。水隔人间世，花开洞里春。荷锄分地利，纵酒乐天真。万事更何有，吾今已外身。
出自贼中谒恒上人:再拜吾师喜复悲，誓心从此永归依。浮生恍忽若真梦，何事于中有是非。
青云干吕:异方占瑞气，干吕见青云。表圣兴中国，来王谒大君。迎祥殊大乐，叶庆类横汾。自感明时起，非因触石分。映霄难辨色，从吹乍成文。须使流千载，垂芳在典坟。
青云干吕:祥辉上干吕，郁郁又纷纷。远示无为化，将明至道君。势凝千里静，色向九霄分。已见从龙意，宁知触石文。状烟殊散漫，捧日更氛氲。自使来宾国，西瞻仰瑞云。圣布中区化，祥符异域云。含春初应吕，晕碧已成文。东起随风暖，西流共日曛。升时嘉异月，为庆等凝汾。轻与晴烟比，高将晓雾分。飘飘如可致，愿此翊明君。
赠冯宿:寒城上秦原，游子衣飘飘。黑云截万里，猎火从中烧。阴空蒸长烟，杀气独不销。冰交石可裂，风疾山如摇。时无青松心，顾我独不凋。
宿裴友书斋:卧君山窗下，山鸟与我言。清风何飕飗，松柏中夜繁。久游失归趣，宿此似故园。林烟横近郊，谿月落古原。稚子不待晓，花间出柴门。
春色满皇州:何处年华好，皇州淑气匀。韶阳潜应律，草木暗迎春。柳变金堤畔，兰抽曲水滨。轻黄垂辇道，微绿映天津。丽景浮丹阙，晴光拥紫宸。不知幽远地，今日几枝新。
奉和圣制九日言怀赐中书门下及百寮:令节在丰岁，皇情喜乂安。丝竹调六律，簪裾列千官。烟霜暮景清，水木秋光寒。筵开曲池上，望尽终南端。天文丽庆霄，墨妙惊飞鸾。愿言黄花酒，永奉今日欢。
奉和圣制中和节赐百官宴集因示所怀:万方庆嘉节，宴喜皇泽均。晓开蓂叶初，景丽星鸟春。藻思贞百度，著明并三辰。物情舒在阳，时令弘至仁。衢酒笔乐被，薰弦声曲新。赓歌武弁侧，永荷玄化醇。
奉和圣制丰年多庆九日示怀:寒露应秋杪，清光澄曙空。泽均行苇厚，年庆华黍丰。声明畅八表，宴喜陶九功。文丽日月合，乐和天地同。圣言在推诚，臣职惟匪躬。琐细何以报，翾飞淳化中。
卧病喜惠上人、李炼师、茅处士见访，因以赠:沈疴结繁虑，卧见书窗曙。方外三贤人，惠然来相亲。整巾起曳策，喜非车马客。支郎有佳文，新句凌碧云。霓裳何飘飘，浩志凌紫氛。复有沈冥士，远系三茅君。各言麋鹿性，不与簪组群。清言出象系，旷迹逃玄纁。心源暂澄寂，世故方纠纷。终当逐师辈，岩桂香氲芬。
古兴:月中有桂树，无翼难上天。海底有龙珠，下隔万丈渊。人生大限虽百岁，就中三十称一世。晦明乌兔相推迁，雪霜渐到双鬓边。沉忧戚戚多浩叹，不得如意居太半。一气暂聚常恐散，黄河清兮白石烂。
览镜见白发数茎光鲜特异:秋来皎洁白须光，试脱朝簪学酒狂。一曲酣歌还自乐，儿孙嬉笑挽衣裳。
璩授京兆府参军戏书以示兼呈独孤郎:见尔府中趋，初官足慰吾。老牛还舐犊，凡鸟亦将雏。喜至翻成感，痴来或欲殊。因惭玉润客，应笑此非夫。
侍从游后湖宴坐:绝境殊不远，湖塘直吾庐。烟霞旦夕生，泛览诚可娱。慈颜俯见喻，辍尔诗与书。清旭理轻舟，嬉游散烦劬。宿雨荡残燠，惠风与之俱。心灵一开旷，机巧眇已疏。中流有荷花，花实相芬敷。田田绿叶映，艳艳红姿舒。繁香好风结，净质清露濡。丹霞无容辉，嫭色亦踟蹰。秾芳射水木，欹叶游龟鱼。化工若有情，生植皆不如。轻舟任沿溯，毕景乃踌躇。家人亦恬旷，稚齿皆忻愉。素弦激凄清，旨酒盈樽壶。寿觞既频献，乐极随歌呼。圆月初出海，澄辉来满湖。清光照酒酣，俯倾百虑无。以兹心目畅，敌彼名利途。轻肥何为者，浆藿自有馀。愿销区中累，保此湖上居。无用诚自适，年年玩芙蕖。
晨坐寓兴:清晨坐虚斋，群动寂未喧。泊然一室内，因见万化源。得丧心既齐，清净教益敦。境来每自惬，理胜或不言。亭柯见荣枯，止水知清浑。悠悠世上人，此理法难论。
郊居岁暮因书所怀:养拙方去喧，深居绝人事。返耕忘帝力，乐道疏代累。翛然衡茅下，便有江海意。宁知肉食尊，自觉儒衣贵。烟霜当暮节，水石多幽致。三径日闲安，千峰对深邃。策藜出村渡，岸帻寻古寺。月魄清夜琴，猿声警朝寐。地偏芝桂长，境胜烟霞异。独鸟带晴光，疏篁净寒翠。窗前风叶下，枕上溪云至。散发对农书，斋心看道记。清言核名理，开卷穷精义。求誉观朵颐，危身陷芳饵。纷吾守孤直，世业常恐坠。就学缉韦编，铭心对欹器。元和畅万物，动植咸使遂。素履期不渝，永怀丘中志。
暮春闲居示同志:避喧非傲世，幽兴乐郊园。好古每开卷，居贫常闭门。曙钟来古寺，旭日上西轩。稍与清境会，暂无尘事烦。静看云起灭，闲望鸟飞翻。乍问山僧偈，时听渔父言。体羸谙药性，事简见心源。冠带惊年长，诗书喜道存。小池泉脉凑，危栋燕雏喧。风入松阴静，花添竹影繁。灌园输井税，学稼奉晨昏。此外知何有，怡然向一樽。
田家即事:闲卧藜床对落晖，翛然便觉世情非。漠漠稻花资旅食，青青荷叶制儒衣。山僧相访期中饭，渔父同游或夜归。待学尚平婚嫁毕，渚烟溪月共忘机。
寓兴:弱冠无所就，百忧钟一身。世德既颠坠，素怀亦堙沦。风烟隔嵩丘，羸疾滞漳滨。昭代未通籍，丰年犹食贫。敢求庖有鱼，但虑甑生尘。俯首愧僮仆，蹇步羞亲宾。岂伊当途者，一一由中人。已矣勿复言，吾将问秋旻。
浩歌:杖策出蓬荜，浩歌秋兴长。北风吹荷衣，萧飒景气凉。通逵抵山郭，里巷连湖光。孤云净远峰，绿水溢芳塘。鱼鸟乐天性，杂英互芬芳。我心独何为，万虑萦中肠。履道身未泰，主家谋不臧。心为世教牵，迹寄翰墨场。出处两未定，羁羸空自伤。沈忧不可裁，伫立河之梁。晚归茅檐下，左右陈壶觞。独酌复长谣，放心游八荒。得丧同一域，是非亦何常。胡为苦此生，矻矻徒自强。乃知杯中物，可使忧患忘。因兹谢时辈，栖息无何乡。
奉和李相公早朝于中书候传点偶书所怀奉呈门…中书相公:五更钟漏歇，千门扃钥开。紫宸残月下，黄道晓光来。辨色趋中禁，分班列上台。祥烟初缭绕，威凤正裴回。斧藻归全德，轮辕适众材。化成风偃草，道合鼎调梅。渥命随三接，皇恩畅九垓。嘉言造膝去，喜气沃心回。东阁延多士，南山赋有台。阳春那敢和，空此咏康哉。
奉和于司空二十五丈新卜城南郊…奉献兼呈李裴相公:一德承昌运，三公翊至尊。云龙谐理代，鱼水见深恩。别墅池塘晓，晴郊草木蕃。沟塍连杜曲，茅土盛于门。卜筑因登览，经邦每讨论。退朝鸣玉会，入室断金言。材俊依东阁，壶觞接后园。径深云自起，风静叶初翻。宰物归心匠，虚中即化源。巴人宁敢和，空此愧游藩。
和王侍郎病中领度支，烦迫之馀，过西园书堂闲望:凭槛辍繁务，晴光烟树分。中邦均禹贡，上药验桐君。满径风转蕙，卷帘山出云。锵然玉音发，余兴在斯文。
太原郑尚书远寄新诗，走笔酬赠，因代书贺:晓开阊阖出丝言，共喜全才镇北门。职重油幢推上略，荣兼革履见深恩。昔岁经过同二仲，登朝并命惭无用。曲台分季奉斋祠，直笔系年陪侍从。芬芳鸡舌向南宫，伏奏丹墀迹又同。公望数承黄纸诏，虚怀自号白云翁。戎装躞蹀纷出祖，金印煌煌宠司武。时看介士阅犀渠，每狎儒生冠章甫。晋祠汾水古并州，千骑双旌居上头。新握兵符应感激，远缄诗句更风流。缁衣诸侯谅称美，白衣尚书何可比。只今麟阁待丹青，努力加餐报天子。
和兵部李尚书东亭诗:三接履声退，东亭斯旷然。风流披鹤氅，操割佩龙泉。云卷岩巘叠，雨馀松桂鲜。岂烦禽尚游，所贵天理全。
和司门殷员外早秋省中书直夜，寄荆南卫象端公:共嗟王粲滞荆州，才子为郎忆旧游。凉夜偏宜粉署直，清言远待玉人酬。风生北渚烟波阔，露下南宫星汉秋。早晚得为同舍侣，知君两地结离忧。
酬主客仲员外见贺正除:五年承乏奉如纶，才薄那堪侍从臣。禁署独闻清漏晓，命书惭对紫泥新。周班每喜簪裾接，郢曲偏宜讽咏频。忆昔曲台尝议礼，见君论著最相亲。
酬崔千牛四郎早秋见寄:浩歌坐虚室，庭树生凉风。碧云灭奇彩，白露萎芳丛。感此时物变，悠然遐想通。偶来被簪组，自觉如池龙。少年才藻新，金鼎世业崇。凤文已彪炳，琼树何青葱。联镳长安道，接武承明宫。君登玉墀上，我侍彤庭中。疲病多内愧，切磋常见同。起予览新诗，逸韵凌秋空。相爱每不足，因兹寓深衷。
崔四郎协律以诗见寄，兼惠蜀琴，因以酬赠:临风结烦想，客至传好音。白雪缄郢曲，朱弦亘蜀琴。泠泠响幽韵，款款寄遐心。岁晚何以报，与君期断金。
伏蒙十六叔寄示喜庆感怀三十韵因献之:受氏自有殷，树功缅前秦。圭田接土宇，侯籍相纷纶。道义集天爵，菁华极人文。握兰中台并，折桂东堂春。祖德蹈前哲，家风播清芬。先公秉明义，大节逢艰屯。独立挺忠孝，至诚感神人。命书备追锡，迹远道不伸。小生谅无似，积庆遭昌辰。九年西掖忝，五转南宫频。司理因旷职，曲台仍礼神。愧非夔龙姿，忽佐尧舜君。内惟负且乘，徒以弱似仁。岂足议大政，所忧玷彝伦。叔父贞素履，含章穷典坟。百氏若珠贯，九流皆翚分。黄钟蕴声调，白玉那缁磷。清论坐虚室，长谣宜幅巾。开关接人祠，支策无俗宾。种杏当暑热，烹茶含露新。井径交碧藓，轩窗栖白云。飞沉禽鱼乐，芬馥兰桂薰。经术弘义训，息男茂嘉闻。筮仕就色养，宴居忘食贫。四方有翘车，上国有蒲轮。行当反招隐，岂得常退身。秦吴路杳杳，朔海望沄沄。侍坐驰梦寐，结怀积昏昕。发函捧新诗，慈诲情殷勤。省躬日三复，拜首书诸绅。
酬穆七侍郎早登使院西楼感怀:耿耿宵欲半，振衣庭户前。浩歌抚长剑，临风泛清弦。晴霜丽寒芜，微月露碧鲜。杉梧韵幽籁，河汉明秋天。良夜虽可玩，沉忧逾浩然。楼中迟启明，林际挥宿烟。晨风响钟鼓，曙色映山川。滔滔天外驶，杲杲朝日悬。因穷西南永，得见天地全。动植相纠纷，车从竞喧阗。鳣鲔跃洪流，麇麚倚荒阡。嗈嗈白云雁，嘒嘒清露蝉。一气鼓万殊，晦明相推迁。羲和无停鞅，不得常少年。当令志气神，及此鬓发玄。岂唯十七族，今古称其贤。夫君才气雄，振藻何翩翩。诗轻沈隐侯，赋拟王仲宣。小鸟抢榆枋，大鹏激三千。与君期晚岁，方结林栖缘。
春游茅山酬杜评事见寄:喜得赏心处，春山岂计程。连溪芳草合，半岭白云晴。绝涧漱冰碧，仙坛挹颢清。怀君在人境，不共此时情。
同陆太祝鸿渐崔法曹载华见萧侍御留后…喜而有作三首:专城书素至留台，忽报张纲揽辔回。共看昨日蝇飞处，并是今朝鹊喜来。鹤发州民拥使车，人人自说受恩初。如今天下无冤气，乞为邦君雪谤书。众人哺啜喜君醒，渭水由来不杂泾。遮莫雪霜撩乱下，松枝竹叶自青青。
初秋月夜中书宿直，因呈杨阁老:欹枕直庐暇，风蝉迎早秋。沈沈玉堂夕，皎皎金波流。对掌喜新命，分曹谐旧游。相思玩华彩，因感庾公楼。
省中春晚忽忆江南旧居戏书所怀因寄两浙亲故杂言:前年冠獬豸，戎府随宾介。去年簪进贤，赞导法宫前。今兹戴武弁，谬列金门彦。问我何所能，头冠忽三变。野性惯疏闲，晨趋兴暮还。花时限清禁，霁后爱南山。晚景支颐对尊酒，旧游忆在江湖久。庾楼柳寺共开襟，枫岸烟塘几携手。结庐常占练湖春，犹寄藜床与幅巾。疲羸只欲思三径，戆直那堪备七人。更想东南多竹箭，悬圃琅玕共葱蒨。裁书且附双鲤鱼，偏恨相思未相见。
寄临海郡崔稚璋:美酒步兵厨，古人尝宦游。赤城临海峤，君子今督邮。吏隐丰暇日，琴壶共冥搜。新诗寒玉韵，旷思孤云秋。志士诚勇退，鄙夫自包羞。终当就知己，莫恋潺湲流。
新秋月夜寄故人:客心宜静夜，月色澹新秋。影落三湘水，诗传八咏楼。何穷对酒望，几处卷帘愁。若问相思意，随君万里游。
自杨子归丹阳初遂闲居聊呈惠公:移疾喜无事，卷帘松竹寒。稍知名是累，日与静相欢。蹇浅逢机少，迂疏应物难。只思闲夜月，共向沃州看。
赠广通上人:身随猿鸟在深山，早有诗名到世间。客至上方留盥漱，龙泓洞水昼潺潺。
送濬上人归扬州禅智寺:蠹露宗通法已传，麻衣筇杖去悠然。扬州后学应相待，遥想幡花古寺前。
送别沅泛:念尔强学殖，非贯早从师。温温禀义方，慥慥习书诗。计偕来上国，宴喜方怡怡。经术既修明，艺文亦葳蕤。伊予谅无取，琐质荷洪慈。偶来贰仪曹，量力何可支。废业固相受，避嫌诚自私。徇吾刺促心，婉尔康庄姿。古人贵直道，内讼乖坦夷。用兹处大官，无乃玷清时。羸车出门去，怅望交涕洟。琢磨贵分阴，岁月若飙驰。千里起足下，丰年系镃钅基。苟令志气坚，伫见缨珮随。斑斓五彩服，前路春物熙。旧游忆江南，环堵留蓬茨。湖水白于练，莼羹细若丝。别来十三年，梦寐时见之。宠荣忽逾量，荏苒不自知。晨兴愧华簪，止足为灵龟。遐路各自爱，大来行可期。青冥在目前，努力调羽仪。
送文畅上人东游:桑门许辩才，外学接宗雷。护法麻衣净，翻经贝叶开。宗通知不染，妄想自堪哀。或结西方社，师游早晚回。
送灵武范司空:上略在安边，吴钩结束鲜。三公临右地，七萃拥中坚。旧垒销烽火，新营辨井泉。伐谋师以律，贾勇士争先。塞迥晴看月，沙平远际天。荣薰知屈指，应在盛秋前。
酬别蔡十二见赠:伊人茂天爵，恬澹卧郊园。傲世方隐几，说经久颛门。浩歌曳柴车，讵羡丹毂尊。严霜被鹑衣，不知狐白温。游心羲文际，爱我相讨论。潢污忽朝宗，传骑令载奔。峥嵘岁阴晚，愀怆离念繁。别馆丝桐清，寒郊烟雨昏。中饮见逸气，纵谈穷化元。伫见公车起，圣代待乞言。
送卢评事婺州省觐:知向东阳去，晨装见彩衣。客愁青眼别，家喜玉人归。漠漠水烟晚，萧萧枫叶飞。双溪泊船处，候吏拜胡威。
送张周二秀才谒宣州薛侍郎:儒衣两少年，春棹毂溪船。湖月供诗兴，岚风费酒钱。上帆涵浦岸，欹枕傲晴天。不用愁羁旅，宣城太守贤。
送从弟谒员外叔父回归义兴:异乡兄弟少，见尔自依然。来酌林中酒，去耕湖上田。何朝逢暑雨，几夜泊鱼烟。余力当勤学，成名贵少年。
送郑秀才贡举:西笑意如何，知随贡举科。吟诗向月露，驱马出烟萝。晚色平芜远，秋声候雁多。自怜归未得，相送一劳歌。
送谢孝廉移家越州:家承晋太傅，身慕鲁诸生。又见一帆去，共愁千里程。沙平古树迥，潮满晓江晴。从此幽深去，无妨隐姓名。
赠别表兄韦卿:新读兵书事护羌，腰间宝剑映金章。少年百战应轻别，莫笑儒生泪数行。
仲秋朝拜昭陵:清秋寿原上，诏拜承吉卜。尝读贞观书，及兹幸斋沐。文皇昔潜耀，随季自颠覆。抚运斯顺人，救焚非逐鹿。神祇戴元圣，君父纳大麓。良将授兵符，直臣调鼎餗。无疆传庆祚，有截荷亭育。仙驭凌紫氛，神游弃黄屋。方祗护山迹，先正陪岩腹。杳杳九峻深，沈沈万灵肃。鸟飞田已辟，龙去云犹簇。金气爽林峦，乾冈走崖谷。吾皇弘孝理，率土蒙景福。拥佑乃清夷，威灵谅回复。礼承三公重，心愧二卿禄。展敬何所伸，曾以斧山木。
酬裴端公八月十五日夜对月见怀:凉夜清秋半，空庭皓月圆。动摇随积水，皎洁满晴天。多病嘉期阻，深情丽曲传。偏怀赏心处，同望庾楼前。
和张秘监阁老献岁过蒋大拾遗因呈两省诸公并见示:二贤同载笔，久次入新年。焚草淹轻秩，藏书厌旧编。竹风晴翠动，松雪瑞光鲜。庆赐行春令，从兹伫九迁。
七夕:佳期人不见，天上喜新秋。玉珮沾清露，香车渡浅流。东西一水隔，迢递两年愁。别有穿针处，微明月映楼。
嘉兴九日寄丹阳亲故:穷年路岐客，西望思茫茫。积水曾南渡，浮云失旧乡。海边寻别墅，愁里见重阳。草露荷衣冷，山风菊酒香。独谣看坠叶，远目遍秋光。更羡登攀处，烟花满练塘。
月夜江行:扣船不得寐，浩露清衣襟。弥伤孤舟夜，远结万里心。幽兴惜瑶草，素怀寄鸣琴。三奏月初上，寂寞寒江深。
江城夜泊寄所思:客程殊未极，舣棹泊回塘。水宿知寒早，愁眠觉夜长。远钟和暗杵，曙月照晴霜。此夕相思意，摇摇不暂忘。
富阳陆路:又入乱峰去，远程殊未归。烟萝迷客路，山果落征衣。欹石临清浅，晴云出翠微。渔潭明夜泊，心忆谢玄晖。
韦宾客宅与诸博士宴集:累抗气身章，湛恩比上庠。宾筵征稷嗣，家法自扶阳。簪组欢言久，琴壶雅兴长。阴岚冒苔石，轻籁韵风篁。佩玉三朝贵，挥金百虑忘。因知卧商洛，岂胜白云乡。
酬张秘监阁老喜太常中书二阁老与德舆同日迁官…之作:珠树共飞栖，分封受紫泥。正名推五字，贵仕仰三珪。继组心知忝，腰章事颇齐。蓬山有佳句，喜气在新题。
晚秋陪崔阁老、张秘监阁老、苗…斐然酬和有愧芜音:方驾游何许，仙源去似归。萦回留胜赏，萧洒出尘机。泛菊贤人至，烧丹姹女飞。步虚清晓籁，隐几吸晨晖。竹径琅玕合，芝田沆瀣晞。银钩三洞字，瑶笥七铢衣。丽句翻红药，佳期限紫微。徒然一相望，郢曲和应稀。
与沈十九拾遗同游栖霞寺上方于亮上人院会宿二首:摄山标胜绝，暇日谐想瞩。萦纡松路深，缭绕云岩曲。重楼回树杪，古像凿山腹。人远水木清，地深兰桂馥。层台耸金碧，绝顶摩净绿。下界诚可悲，南朝纷在目。焚香入古殿，待月出深竹。稍觉天籁清，自伤人世促。宗雷此相遇，偃放从所欲。清论松枝低，闲吟茗花熟。一生如土梗，万虑相桎梏。永愿事潜师，穷年此栖宿。偶来人境外，心赏幸随君。古殿烟霞夕，深山松桂薰。岩花点寒溜，石磴扫春云。清净诸天近，喧尘下界分。名僧康宝月，上客沈休文。共宿东林夜，清猿彻曙闻。
苏小小墓:万古荒坟在，悠然我独寻。寂寥红粉尽，冥寞黄泉深。蔓草映寒水，空郊暧夕阴。风流有佳句，吟眺一伤心。
惠昭皇太子挽歌词二首:前星落庆霄，薤露逐晨飙。宫仗黄麾出，仙游紫府遥。空嗟凤吹去，无复鸡鸣朝。今夜西园月，重轮更寂寥。东朝闻楚挽，羽翿依稀转。天归京兆新，日与长安远。兰芳落故殿，桂影销空苑。骑吹咽不前，风悲九旗卷。
奉和礼部尚书酬杨著作竹亭歌:直城朱户相逦连，九逵丹毂声阗阗。春官自有花源赏，终日南山当目前。晨摇玉佩趋温室，莫入竹溪疑洞天。烟销雨过看不足，晴翠鲜飙逗深谷。独谣一曲泛流霞，闲对千竿连净绿。萦回疏凿随胜地，石磴岩扉光景异。虚斋寂寂清籁吟，幽涧纷纷杂英坠。家承麟趾贵，剑有龙泉赐，上奉明时事无事。人间方外兴偏多，能以簪缨狎薜萝。常通内学青莲偈，更奏新声白雪歌。风入松，云归栋，鸿飞灭处犹目送。蝶舞闲时梦忽成，兰台有客叙交情，返照中林曳履声。直为君恩催造膝，东方辨色谒承明。
奉和张仆射朝天行:元侯重寄贞师律，三郡四封今静谧。丹毂常思阙下来，紫泥忽自天中出。军装喜气倍趋程，千骑鸣珂入凤城。周王致理称申甫，今日贤臣见明主。拜恩稽首纷无已，凝旒前席皇情喜。逢时自是山出云，献可还同石投水。昔岁褒衣梁甫吟，当时已有致君心。专城一鼓妖氛静，拥旆十年天泽深。日日披诚奉昌运，王人织路传清问。仙酝尝分玉斝浓，御闲更辍金羁骏。元正前殿朝君臣，一人负扆百福新。宫悬彩仗俨然合，瑞气炉烟相与春。万年枝上东风早，珮玉晨趋光景好。涂山已见首诸侯，麟阁终当画元老。温室沈沈漏刻移，退朝宾侣每相随。雄词乐职波涛阔，旷度交欢云雾披。自古全才贵文武，懦夫只解冠章甫。见公抽匣百炼光，试欲磨铅谅无助。
锡杖歌送明楚上人归佛川:上人远自西天竺，头陀行遍国朝寺。口翻贝叶古字经，手持金策声泠泠。护法护身唯振锡，石濑云溪深寂寂。乍来松径风更寒，遥映霜天月成魄。后夜空山禅诵时，寥寥挂在枯树枝。真法常传心不住，东西南北随缘路。佛川此去何时回，应真莫便游天台。
六府诗:金罍映玉俎，宾友纷宴喜。木兰泛方塘，桂酒启皓齿。水榭临空迥，酣歌当座起。火云散奇峰，瑶瑟韵清徵。土梗乃虚论，康庄有逸轨。欲成一编书，谈笑佐天子。
杂诗五首:婉彼嬴氏女，吹箫偶萧史。彩鸾驾非烟，绰约两仙子。神期谅交感，相顾乃如此。岂比成都人，琴心中夜起。阳台巫山上，风雨忽清旷。朝云与游龙，变化千万状。魂交复目断，缥缈难比况。兰泽不可亲，凝情坐惆怅。淇水春正绿，上宫兰叶齐。光风两摇荡，鸣珮出中闺。一顾授横波，千金呈瓠犀。徒然路傍子，怳怳复凄凄。碧树泛鲜飙，玉琴含妙曲。佳人掩鸾镜，婉婉凝相瞩。文袿映束素，香黛宜□绿。寂寞远怀春，何时来比目。含颦倚瑶瑟，丹慊结繁虑。失身不自还，万恨随玉箸。蘼芜山下路，团扇秋风去。君看心断时，犹在目成处。
广陵诗:广陵实佳丽，隋季此为京。八方称辐凑，五达如砥平。大旆映空色，笳箫发连营。层台出重霄，金碧摩颢清。交驰流水毂，迥接浮云甍。青楼旭日映，绿野春风晴。喷玉光照地，颦蛾价倾城。灯前互巧笑，陌上相逢迎。飘飘翠羽薄，掩映红襦明。兰麝远不散，管弦闲自清。曲士守文墨，达人随性情。茫茫竟同尽，冉冉将何营。且申今日欢，莫务身后名。肯学诸儒辈，书窗误一生。
古意:家人强进酒，酒后能忘情。持杯未饮时，众感纷已盈。明月照我房，庭柯振秋声。空庭白露下，枕席凉风生。所思万里馀，水阔山纵横。佳期凭梦想，未晓愁鸡鸣。愿将一心人，当年欢乐平。长筵映玉俎，素手弹秦筝。;睇呈巧笑，惠音激凄清。此愿良未果，永怀空如酲。
杂言和常州李员外副使春日戏题十首:随风柳絮轻，映日杏花明。无奈花深处，流莺三数声。兰桡画舸转花塘，水映风摇路渐香。任兴不知行近远，更怜微月照鸣榔。檐前晓色惊双燕，户外春风舞百花。粉署可怜闲对此，唯令碧玉泛流霞。枕上觉，窗外晓。怯朝光，惊曙鸟。花坠露，满芳沼。柳如丝，风袅袅。佳期远，相见少。试一望，魂杳渺。闲庭无事，独步春辉。韶光满目，落蕊盈衣。芳树交柯，文禽并飞。婉彼君子，怅然有违。对酒不饮，横琴不挥。不挥者何，知音诚稀。江春好游衍，处处芳菲积。彩舫入花津，香车依柳陌。绿杨烟袅袅，红蕊莺寂寂。如何愁思人，独与风光隔。曙月渐到窗前，移尊更就芳筵。轻吹乍摇兰烛，春光暗入花钿。丝竹偏宜静夜，绮罗共占韶年。不遣通宵尽醉，定知辜负风烟。露洗百花新，帘开月照人。绿窗销暗烛，兰径扫清尘。双燕频惊梦，三桃竞报春。相思寂不语，珠泪洒红巾。雨歇风轻一院香，红芳绿草接东墙。春衣试出当轩立，定被邻家暗断肠。春风半，春光遍。柳如丝，花似霰。归心劳梦寐，远目伤游眄。可惜长安无限春，年年空向江南见。
放歌行:夕阳不驻东流急，荣名贵在当年立。青春虚度无所成，白首衔悲亦何及。拂衣西笑出东山，君臣道合俄顷间。一言一笑玉墀上，变化生涯如等闲。朱门杳杳列华戟，座中皆是王侯客。鸣环动珮暗珊珊，骏马花骢白玉鞍。十千斗酒不知贵，半醉留宾邀尽欢。银烛煌煌夜将久，侍婢金罍泻春酒。春酒盛来琥珀光，暗闻兰麝几般香。乍看皓腕映罗袖，微听清歌发杏梁。双鬟美人君不见，一一皆胜赵飞燕。迎杯乍举石榴裙，匀粉时交合欢扇。未央钟漏醉中闻，联骑朝天曙色分。双阙烟云遥霭霭，五衢车马乱纷纷。罢朝鸣珮骤归鞍，今日还同昨日欢。岁岁年年恣游宴，出门满路光辉遍。一身自乐何足言，九族为荣真可羡。男儿称意须及时，闭门下帷人不知。年光看逐转蓬尽，徒咏东山招隐诗。
旅馆雪晴，又睹新月，众兴所感，因成杂言:寥寥深夜雪初晴，楼上云开月渐明。池中片影依稀见，帘外清光远近生。皎皎晴空疑破镜，广庭积素偏相映。珠帘卷却光更深，玉指持来色逾净。梦觉青楼最可怜，婵娟素魄满寒天。天地寥寥同一色，秦淮楚江无限极。归鸿断猿何处声，深闺旅馆遥相忆。长安五侯华阁开，嘉宾列坐倾金罍。赏明月，玩流雪，纤手蛾眉座中设，清歌一声无断绝。夜已央，乐未阑。狐裘兽炭不知寒，珠环翠珮声珊珊。履舄纷纭桂袖攒，朱颜倚醉尽君欢。人生少年全不久，相看且劝杯中酒。丈夫富贵自有期，映雪读书徒白首。
玉台体十二首:鸾啼兰已红，见出凤城东。粉汗宜斜日，衣香逐上风。情来不自觉，暗驻五花骢。婵娟二八正娇羞，日暮相逢南陌头。试问佳期不肯道，落花深处指青楼。隐映罗衫薄，轻盈玉腕圆。相逢不肯语，微笑画屏前。知向辽东去，由来几许愁。破颜君莫怪，娇小不禁羞。楼上吹箫罢，闺中刺绣阑。佳期不可见，尽日泪潺潺。泪尽珊瑚枕，魂销玳瑁床。罗衣不忍著，羞见绣鸳鸯。君去期花时，花时君不至。檐前双燕飞，落妾相思泪。空闺灭烛后，罗幌独眠时。泪尽肠欲断，心知人不知。秋风一夜至，吹尽后庭花。莫作经时别，西邻是宋家。独自披衣坐，更深月露寒。隔帘肠欲断，争敢下阶看。昨夜裙带解，今朝蟢子飞。铅华不可弃，莫是藁砧归。万里行人至，深闺夜未眠。双眉灯下扫，不待镜台前。
舟行见月:月入孤舟夜半晴，寥寥霜雁两三声。洞房烛影在何处，欲寄相思梦不成。
杂兴五首:丛鬓愁眉时势新，初笄绝代北方人。一颦一笑千金重，肯似成都夜失身。乍听丝声似竹声，又疑丹穴九雏惊。金波露洗净于昼，寂寞不堪深夜情。琥珀尊开月映帘，调弦理曲指纤纤。含羞敛态劝君住，更奏新声刮骨盐。乳燕双飞莺乱啼，百花如绣照深闺。新妆对镜知无比，微笑时时出瓠犀。巫山云雨洛川神，珠襻香腰稳称身。惆怅妆成君不见，含情起立问傍人。
祗役江西路上以诗代书寄内:辛苦事行役，风波倦晨暮。摇摇结遐心，靡靡即长路。别来如昨日，每见缺蟾兔。潮信催客帆，春光变江树。宦游岂云惬，归梦无复数。愧非超旷姿，循此跼促步。笑言思暇日，规劝多远度。鹑服我久安，荆钗君所慕。伊予多昧理，初不涉世务。适因拥肿材，成此懒慢趣。一身常抱病，不复理章句。胸中无町畦，与物且多忤。既非大川楫，则守南山雾。胡为出处间，徒使名利污。羁孤望予禄，孩稚待我餔。未能即忘怀，恨恨以此故。终当税鞿鞅，岂待毕婚娶。如何久人寰，俯仰学举措。衡茅去迢递，水陆两驰骛。晰晰窥晓星，涂涂践朝露。静闻田鹤起，远见沙鸨聚。怪石不易跻，急湍那可溯。渔商闻远岸，烟火明古渡。下碇夜已深，上碕波不驻。畏途信非一，离念纷难具。枕席有馀清，壶觞无与晤。南方出兰桂，归日自分付。北窗留琴书，无乃委童孺。春江足鱼雁，彼此勤尺素。早晚到中闺，怡然两相顾。
病中寓直代书题寄:愚夫何所任，多病感君深。自谓青春壮，宁知白发侵。寝兴劳善祝，疏懒愧良箴。寂寞闻宫漏，那堪直夜心。
酬九日:重九共游娱，秋光景气殊。他日头似雪，还对插茱萸。
和九日从杨氏姊游:秋光风露天，令节庆初筵。易象家人吉，闺门女士贤。招邀菊酒会，属和柳花篇。今日同心赏，全胜落帽年。
上巳日贡院考杂文不遂赴九华观祓禊之会以二绝句申赠:三日韶光处处新，九华仙洞七香轮。老夫留滞何由往，珉玉相和正绕身。禊饮寻春兴有余，深情婉婉见双鱼。同心齐体如身到，临水烦君便祓除。
新月与儿女夜坐听琴举酒:泥泥露凝叶，骚骚风入林。以兹皓月圆，不厌良夜深。列坐屏轻箑，放怀弦素琴。儿女各冠笄，孙孩绕衣襟。乃知大隐趣，宛若沧洲心。方结偕老期，岂惮华发侵。笑语向兰室，风流传玉音。愧君袖中字，价重双南金。
七夕:今日云輧渡鹊桥，应非脉脉与迢迢。家人兢喜开妆镜，月下穿针拜九霄。
县君赴兴庆宫朝贺载之奉行册礼，因书即事:合卺交欢二十年，今朝比翼共朝天。风传漏刻香车度，日照旌旗彩仗鲜。顾我华簪鸣玉珮，看君盛服耀金钿。相期偕老宜家处，鹤发鱼轩更可怜。
元和元年蒙恩封成纪县伯时室中封安喜县君…聊申贺赠:启土封成纪，宜家县安喜。同欣井赋开，共受闺门祉。珩璜联采组，琴瑟谐宫徵。更待悬车时，与君欢暮齿。
河南崔尹即安喜从兄宜于室家四十馀岁…因成绝句:五色金光鸾凤飞，三川墨妙巧相辉。尊崇善祝今如此，共待曾玄捧翟衣。
酬南园新亭宴会璩新第慰庆之作，时任宾客:南宫烟景浓，平视中南峰。官闲似休沐，尽室来相从。日抱汉阴瓮，或成蝴蝶梦。树老欲连云，竹深疑入洞。欢言交羽觞，列坐俨成行。歌吟不能去，待此明月光。好逑蕴明识，内顾多惭色。不厌梁鸿贫，常讥伯宗直。予婿信时英，谏垣金玉声。男儿才弱冠，射策幸成名。偃放斯自足，翛然去营欲。散木固无堪，虚舟常任触。大隐本吾心，喜君流好音。相期悬车岁，此地即中林。
次滕老庄:征途无旅馆，当昼喜逢君。羸病仍留客，朝朝扫白云。
舟行夜泊:萧萧落叶送残秋，寂寞寒波急暝流。今夜不知何处泊，断猿晴月引孤舟。
冬至宿斋时郡君南内朝谒因寄:清斋独向丘园拜，盛服想君兴庆朝。明日一阳生百福，不辞相望阻寒宵。
与故人夜坐道旧:笑语欢今夕，烟霞怆昔游。清羸还对月，迟暮更逢秋。胜理方自得，浮名不在求。终当制初服，相与卧林丘。
句:耒水波纹细，湘江竹叶轻。古时楼上清明夜，月照楼前撩乱花。今日成阴复成子，可怜春尽未归家。新妇矶头云半敛，女儿滩畔月初明。回合千峰里，晴光似画图。征车随反照，候吏映白云。
享文恭太子庙乐章:三献具举，九旗将旋。追劳表德，罢享宾天。风引仙管，堂虚画筵。芳馨常在，瞻望悠然。
赠毛仙翁:先生赤松侣，混俗游人间。昆阆无穷路，何时下故山。千年犹孺质，秘术救尘寰。莫便冲天去，云雷不可攀。
和权载之离合诗:咏歌有离合，永夜观酬答。笥中操彩笺，竹简何足编。意深俱妙绝，心契交情结。计彼官接联，言初并清切。翔集本相随，羽仪良在斯。烟云竞文藻，因喜玩新诗。
春日雪以回文绝句呈张荐权德舆:春梅杂落雪，发树几花开。真须尽兴饮，仁里愿同来。
题武担寺西台:秋天如镜空，楼阁尽玲珑。水暗馀霞外，山明落照中。鸟行看渐远，松韵听难穷。今日登临意，多欢语笑同。
和段相公登武担寺西台:桑台烟树中，台榭造云空。眺听逢秋兴，篇辞变国风。坐愁高鸟起，笑指远人同。始愧才情薄，跻攀继韵穷。
奉陪段相公晚夏登张仪楼:登览值晴开，诗从野思来。蜀川新草木，秦日旧楼台。池景摇中座，山光接上台。近秋宜晚景，极目断浮埃。
赋得巨鱼纵大壑:水府乘闲望，圆波息跃鱼。从来暴泥久，今日脱泉初。得志宁相忌，无心任宛如。龙门应可度，鲛室岂常居。掉尾方穷乐，游鳞每自舒。乘流千里去，风力藉吹嘘。
忆江南旧游二首:山阴道上桂花初，王谢风流满晋书。曾作江南步从事，秋来还复忆鲈鱼。曲水三春弄彩毫，樟亭八月又观涛。金罍几醉乌程酒，鹤舫闲吟把蟹螯。
游西山兰若:路傍垂柳古今情，春草春泉咽又生。借问山僧好风景，看花携酒几人行。
游郭驸马大安山池:马嘶芳草自淹留，别馆何人属细侯。仙杏破颜逢醉客，彩鸳飞去避行舟。洞箫日暖移宾榻，垂柳风多掩妓楼。坐阅清晖不知暮，烟横北渚水悠悠。
小园春至偶呈吏部窦郎中:松筱虽苦节，冰霜惨其间。欣然发佳色，如喜东风还。幽抱想前躅，冥鸿度南山。春台一以眺，达士亦解颜。偃息非老圃，沉吟閟玄关。驰晖忽复失，壮气不得闲。君子当济物，丹梯谁共攀。心期自有约，去扫苍苔斑。
登乐游原寄司封孟郎中卢补阙:爽节时清眺，秋怀怅独过。神皋值宿雨，曲水已增波。白鸟凌风迥，红蕖濯露多。伊川有归思，君子复如何。
郡楼晴望二首:霁色朝云尽，亭皋露亦晞。褰开临曲槛，萧瑟换轻衣。地远秦人望，天晴社燕飞。无功惭岁晚，唯念故山归。一雨晴山郭，惊秋碧树风。兰卮谁与荐，玉旆自无悰。云景嘶宾雁，岚阴露彩虹。闲吟懒闭阁，旦夕郡楼中。
暇日适值澄霁江亭游宴:碧落风如洗，清光镜不分。弦歌方对酒，山谷尽无云。振卧淮阳病，悲秋宋玉文。今来强携妓，醉舞石榴裙。
玩槿花:何乃诗人兴，妍词属舜华。风流感异代，窈窕比同车。凝艳垂清露，惊秋隔绛纱。蝉鸣复虫思，惆怅竹阴斜。
州民自言巴土冬湿且多阴晦今兹晴朗苦…因示寮吏:雨霜以成岁，看旧感前闻。爱景随朝日，凝阴积暮云。□□□□□，忘言酒暂醺。□□□□□，□□□□□。
酬卢司门晚夏过永宁里弊居林亭见寄:自叹淮阳卧，谁知去国心。幽亭来北户，高韵得南金。苔甃窥泉少，篮舆爱竹深。风蝉一清暑，应喜脱朝簪。
寒食宴城北山池，即故郡守荣阳郑钢目为折柳亭:别馆青山郭，游人折柳行。落花经上巳，细雨带清明。鶗鴂流芳暗，鸳鸯曲水平。归心何处醉，宝瑟有余声。
王起居独游青龙寺玩红叶因寄:十亩苍苔绕画廊，几株红树过清霜。高情还似看花去，闲对南山步夕阳。
题松江馆:津柳江风白浪平，棹移高馆古今情。扁舟一去鸱夷子，应笑分符计日程。
西川独孤侍御见寄七言四韵…翰墨都捐逮此酬答诚乖拙速:百雉层城上将坛，列营西照雪峰寒。文章立事须铭鼎，谈笑论功耻据鞍。草檄清油推健笔，曳裾黄阁耸危冠。双金未比三千字，负弩空惭知者难。
郡斋感物寄长安亲友:晴天春意并无穷，过腊江楼日日风。琼树花香故人别，兰卮酒色去年同。闲吟铃阁巴歌里，回首神皋瑞气中。自愧朝衣犹在箧，归来应是白头翁。
息舟荆溪，入阳羡南山，游善权寺，呈李功曹巨:结缆兰香渚，柴车上连冈。晏温值初霁，去绕山河长。献岁冰雪尽，细泉生路傍。行披烟杉入，激涧横石梁。层阁表精庐，飞甍切云翔。冲襟得高步，清眺极远方。潭嶂积佳气，荑英多早芳。具观泽国秀，重使春心伤。念遵烦促途，荣利骛隙光。勉君脱冠意，共匿无何乡。
乱后曲江:忆昔曾游曲水滨，春来长有探春人。游春人静空地在，直至春深不似春。
秋夜闲居即事寄庐山郑员外、蜀郡符处士:忧思繁未整，良辰会无由。引领迟佳音，星纪屡以周。蓬阆绝华耀，况乃处穷愁。坠叶寒拥砌，灯火夜悠悠。开琴弄清弦，窥月俯澄流。冉冉鸿雁度，萧萧帷箔秋。怅怀石门咏，缅慕碧鸡游。仿佛蒙颜色，崇兰隐芳洲。
送李虞仲秀才归东都，因寄元李二友:高翼闲未倦，孤云旷无期。晴霞海西畔，秋草燕南时。邺中多上才，耿耿丹霄姿。顾我于逆旅，与君发光仪。同将儒者方，获忝携人知。幽兰与芳佩，寒玉锵美词。旧友在伊洛，鸣蝉思山陂。到来再春风，梦尽双琼枝。素业且无负，青冥殊未迟。南桥天气好，脉脉一相思。
和卢谏议朝回书情即事寄两省阁老兼呈二起居谏院诸院长:宠位资寂用，回头怜二疏。超遥比鹤性，皎洁同僧居。华组澹无累，单床欢有余。题诗天风洒，属思红霞舒。蔼蔼延閤东，晨光映林初。炉香深内殿，山色明前除。对客默焚稿，何人知谏书。全仁气逾劲，大辨言甚徐。逸步寄青琐，闲吟亲绮疏。清辉被鸾渚，瑞蔼含龙渠。谢监营野墅，陶公爱吾庐。悠然远者怀，圣代飘长裾。端弼缉元化，至音生太虚。一戎殄欃枪，重译充储胥。借地种寒竹，看云忆春蔬。灵机栖杳冥，谈笑登轩车。晚迹识麒麟，秋英见芙蕖。危言直且庄，旷抱郁以摅。志业耿冰雪，光容粲璠玙。时贤俨仙掖，气谢心何如。
奉酬窦郎中早入省苦寒见寄:玄冥怒含风，群物戒严节。空山顽石破，幽涧层冰裂。题诗金华彦，接武丹霄烈。旷怀玉京云，孤唱粉垣雪。穷阴总凝沍，正气直肃杀。天狼看坠地，霜兔敢拒穴。悠然蓬蒿士，亦得奉朝谒。羸骖苦迟迟，单仆怨切切。端闱仙阶邃，广陌冻桥滑。旭日鸳鹭行，瑞烟芙蓉阙。司寒申郑重，成岁在凛冽。谢监逢酒时，袁生闭门月。渐思霜霰减，欲报阳和发。谁家挟纩心，何地当炉热。惨舒能一改，恭听远者说。
襄阳乐:闲随少年去，试上大堤游。画角栖乌起，清弦过客愁。碑沉楚山石，珠彻汉江秋。处处风情好，卢家更上楼。
送许侍御充云南哀册使判官:万里永昌城，威仪奉圣明。冰心瘴江冷，霜宪漏天晴。荒外开亭候，云南降旆旌。他时功自许，绝域转哀荣。
同赵校书题普救寺:东门高处天，一望几悠然。白浪过城下，青山满寺前。尘光分驿道，岚色到人烟。气象须文字，逢君大雅篇。
春雪题兴善寺广宣上人竹院:皎洁青莲客，焚香对雪朝。竹内催淅沥，花雨让飘飖。触石和云积，萦池拂水消。只应将日月，颜色不相饶。
清明日后土祠送田彻:清明千万家，处处是年华。榆柳芳辰火，梧桐今日花。祭祠结云绮，游陌拥香车。惆怅田郎去，原回烟树斜。
同薛侍御登黎阳县楼眺黄河:倚槛恣流目，高城临大川。九回纡白浪，一半在青天。气肃晴空外，光翻晓日边。开襟值佳景，怀抱更悠然。
长安春游:凤城春报曲江头，上客年年是胜游。日暖云山当广陌，天清丝管在高楼。茏葱树色分仙阁，缥缈花香泛御沟。桂壁朱门新邸第，汉家恩泽问酂侯。
送定法师归蜀，法师即红楼院供奉广宣上人兄弟:凤城初日照红楼，禁寺公卿识惠休。诗引棣华沾一雨，经分贝叶向双流。孤猿学定前山夕，远雁伤离几地秋。空性碧云无处所，约公曾许剡溪游。
赠张将军:关西诸将揖容光，独立营门剑有霜。知爱鲁连归海上，肯令王翦在频阳。天晴红帜当山满，日暮清笳入塞长。年少功高人最羡，汉家坛树月苍苍。
和侯大夫秋原山观征人回:两河战罢万方清，原上军回识旧营。立马望云秋塞静，射雕临水晚天晴。戍闲部伍分岐路，地远家乡寄旆旌。圣代止戈资庙略，诸侯不复更长征。
送人过卫州:忆昔征南府内游，君家东閤最淹留。纵横联句长侵晓，次第看花直到秋。论旧举杯先下泪，伤离临水更登楼。相思前路几回首，满眼青山过卫州。
寄中书同年舍人:晴明紫阁最高峰，仙掖开帘范彦龙。五色天书词焕烂，九华春殿语从容。彩毫应染炉烟细，清珮仍含玉漏重。二十年前同日喜，碧霄何路得相逢。
酬于驸马二首:绮陌尘香曙色分，碧山如画又逢君。蛟藏秋月一片水，骥锁晴空千尺云。戚里旧知何驸马，诗家今得鲍参军。阳和本是烟霄曲，须向花间次第闻。芳时碧落心应断，今日清词事不同。瑶草秋残仙圃在，彩云天远凤楼空。晴花暖送金羁影，凉叶寒生玉簟风。长得闻诗欢自足，会看春露湿兰丛。
述旧纪勋寄太原李光颜侍中二首:玉塞含凄见雁行，北垣新诏拜龙骧。弟兄间世真飞将，貔虎归时似故乡。鼓角因风飘朔气，旌旗映水发秋光。河源收地心犹壮，笑向天西万里霜。倚天长剑截云孤，报国纵横见丈夫。五载登坛真宰相，七重分阃正司徒。曾闻转战平坚寇，共说题诗压腐儒。料敌知机在方寸，不劳心力讲阴符。
酬卢员外:谢傅旌旗控上游，卢郎樽俎借前筹。舜城风土临清庙，魏国山川在白楼。云寺当时接高步，水亭今日又同游。满筵旧府笙歌在，独有羊昙最泪流。
上裴中丞:七年西掖弘汤诰，三捷东堂总汉科。政引风霜成物色，语回天地到阳和。清威更助朝端重，圣泽曾随笔下多。应笑白须扬执戟，可怜春日老如何。
观打球有作:亲扫球场如砥平，龙骧骤马晓光晴。入门百拜瞻雄势，动地三军唱好声。玉勒回时沾赤汗，花騣分处拂红缨。欲令四海氛烟静，杖底纤尘不敢生。
早春即事呈刘员外:明朝晴暖即相随，肯信春光被雨欺。且任文书堆案上，免令杯酒负花时。马蹄经历须应遍，莺语叮咛已怪迟。更待杂芳成艳锦，邺中争唱仲宣诗。
送司徒童子:卫多君子鲁多儒，七岁闻天笑舞雩。光彩春风初转蕙，性灵秋水不藏珠。两经在口知名小，百拜垂髫禀气殊。况复元侯旌尔善，桂林枝上得鹓雏。
酬崔驸马惠笺百张兼贻四韵:百张云样乱花开，七字文头艳锦回。浮碧空从天上得，殷红应自日边来。捧持价重凌云叶，封裹香深笑海苔。满箧清光应照眼，欲题凡韵辄裴回。
赠浑钜中允:公子髫年四海闻，城南侍猎雪雰雰。马盘旷野弦开月，雁落寒原箭在云。曾向天西穿虏阵，惯游花下领儒群。一枝琼萼朝光好，彩服飘飘从冠军。
重送胡大夫赴振武:向年擢桂儒生业，今日分茅圣主恩。旌旆仍将过乡路，轩车争看出都门。人间文武能双捷，天下安危待一论。布惠宣威大夫事，不妨诗思许琴尊。
和大夫边春呈长安亲故:严城吹笛思寒梅，二月冰河一半开。紫陌诗情依旧在，黑山弓力畏春来。游人曲岸看花发，走马平沙猎雪回。旌旆朝天不知晚，将星高处近三台。
奉酬端公春雪见寄:造化多情状物亲，剪花铺玉万重新。闲飘上路呈丰岁，狂舞中庭学醉春。兴逸何妨寻剡客，唱高还肯寄巴人。遥知独立芝兰阁，满眼清光压俗尘。
冬夜陪丘侍御先辈听崔校书弹琴:雪满中庭月映林，谢家幽赏在瑶琴。楚妃波浪天南远，蔡女烟沙漠北深。顾盼何曾因误曲，殷勤终是感知音。若将雅调开诗兴，未抵丘迟一片心。
元日含元殿下立仗丹凤楼门下宣赦相公称贺二首:天垂台耀扫欃枪，寿献香山祝圣明。丹凤楼前歌九奏，金鸡竿下鼓千声。衣冠南面薰风动，文字东方喜气生。从此登封资庙略，两河连海一时清。临轩启扇似云收，率土朝天剧水流。瑞色含春当正殿，香烟捧日在高楼。三朝气蚤迎恩泽，万岁声长绕冕旒。请问汉家功第一，麒麟阁上识酂侯。
上刘侍中:命代生申甫，承家翊禹汤。庙谟膺间气，师律动清霜。钟鼎勋庸大，山河诫誓长。英姿凌虎视，逸步压龙骧。道协陶钧力，恩回日月光。一言弘社稷，九命备珪璋。政洽军逾肃，仁敷物已康。朱门重棨戟，丹诏半缣缃。位总云龙野，师临涿鹿乡。射雕天更碧，吹角塞仍黄。深入平夷落，横行辟汉疆。功垂贞石远，名映色丝香。断碛瞻貔武，临池识凤凰。舞腰凝绮榭，歌响拂雕梁。杯净传鹦鹉，裘鲜照鹔鹴。吟诗白羽扇，校猎绿沈枪。风景佳人地，烟沙壮士场。幕中邀谢鉴，麾下得周郎。珠影含空彻，琼枝映座芳。王浑知武子，陈寔奖元方。富贵春无限，欢娱夜未央。管弦随玉帐，尊俎奉金章。俗理宁因劝，边城讵假防。军容雄朔漠，公望冠岩廊。分野邻孤岛，京坻溢万厢。曙华分碣石，秋色入衡阳。城远迷玄兔，川明辩白狼。忠贤多感激，今古共苍茫。堤拥红蕖艳，桥分翠柳行。轩车纷自至，亭馆郁相当。珍簟回烦暑，层轩引早凉。听琴知思静，说剑觉神扬。佳景燕台上，清辉郑驿傍。鼓鼙喧北里，珪玉映东床。敢衒由之瑟，甘循赐也墙。官微思假路，战胜忝升堂。欲奋三年翼，频回一夕肠。消忧期酒圣，乘兴任诗狂。海内栽桃李，天涯荷稻粱。升沈门下意，谁道在苍苍。
夏日裴尹员外西斋看花:笑向东来客，看花枉在前。始知清夏月，更胜艳阳天。露湿呈妆污，风吹畏火燃。葱茏和叶盛，烂熳压枝鲜。红彩当铃阁，清香到玉筵。蝶栖惊曙色，莺语滞晴烟。得地殊堪赏，过时倍觉妍。芳菲迟最好，唯是谢家怜。
赠邻家老将:白首羽林郎，丁年戍朔方。阴天瞻碛落，秋日渡辽阳。大漠寒山黑，孤城夜月黄。十年依蓐食，万里带金疮。拂雪陈师祭，冲风立教场。箭飞琼羽合，旗动火云张。虎翼分营势，鱼鳞拥阵行。誓心清塞色，斗血杂沙光。战地晴辉薄，军门晓气长。寇深争暗袭，关迥勒春防。身贱竟何诉，天高徒自伤。功成封宠将，力尽到贫乡。雀老方悲海，鹰衰却念霜。空馀孤剑在，开匣一沾裳。
春日奉献圣寿无疆词十首:文物京华盛，讴歌国步康。瑶池供寿酒，银汉丽宸章。灵雨含双阙，雷霆肃万方。代推仙祚远，春共圣恩长。凤扆临花暖，龙垆旁日香。遥知千万岁，天意奉君王。鸳鹭彤庭际，轩车绮陌前。九城多好色，万井半祥烟。人醉逢尧酒，莺歌答舜弦。花明御沟水，香暖禁城天。赐宴文逾盛，徵歌物更妍。无穷艳阳月，长照太平年。云陛临黄道，天门在碧虚。大明含睿藻，元气抱宸居。戈偃征苗后，诗传宴镐初。年华富仙苑，时哲满公车。化入絪缊大，恩垂涣汗馀。悠然万方静，风俗揖华胥。玉漏飘青琐，金铺丽紫宸。云山九门曙，天地一家春。瑞霭方呈赏，暄风本配仁。岩廊开凤翼，水殿压鳌身。文雅逢明代，欢娱及贱臣。年年未央阙，恩共物华新。垂拱乾坤正，欢心品类同。紫烟含北极，玄泽付东风。珠缀留晴景，金茎直晓空。发生资盛德，交泰让全功。间气登三事，祥光启四聪。遐荒似川水，天外亦朝宗。代是文明昼，春当宴喜时。垆烟添柳重，宫漏出花迟。汉典方宽律，周官正采诗。碧宵传凤吹，红旭在龙旗。造化膺神契，阳和沃圣思。无因随百兽，率舞奉丹墀。睿德符玄化，芳情翊太和。日轮皇鉴远，天仗圣朝多。曙色含金榜，晴光转玉珂。中宫陈广乐，元老进赓歌。莲叶看龟上，桐花识凤过。小臣空击壤，沧海是恩波。物象朝高殿，簪裾溢上京。春当九衢好，天向万方明。乐报箫韶发，杯看沆瀣生。芙蓉丹阙暖，杨柳玉楼晴。阊阖开中禁，衣裳俨太清。南山同圣寿，长对凤凰城。日上苍龙阙，香含紫禁林。晴光五云叠，春色九重深。赏叶元和德，文垂雅颂音。景云随御辇，颢气在宸襟。永保无疆寿，长怀不战心。圣朝多庆赐，琼树粉墙阴。化洽生成遂，功宣动植知。瑞凝三秀草，春入万年枝。凤掖嘉言进，鸳行喜气随。仗临丹地近，衣对碧山垂。渥泽方柔远，聪明本听卑。愿同东观士，长对汉威仪。
唐昌观玉蕊花:晴空素艳照霞新，香洒天风不到尘。持赠昔闻将白雪，蕊珠宫上玉花春。
秋日登亭赠薛侍御:潦倒从军何取益，东西走马暂同游。梁王旧客皆能赋，今日因何独怨秋。
答振武李逢吉判官:近来时辈都无兴，把酒皆言肺病同。唯有单于李评事，不将华发负春风。
临水看花:一树红花映绿波，晴明骑马好经过。今朝几许风吹落，闻道萧郎最惜多。
名姝咏:阿娇年未多，体弱性能和。怕重愁拈镜，怜轻喜曳罗。临津双洛浦，对月两嫦娥。独有荆王殿，时时暮雨过。
郊居秋日酬奚赞府见寄:繁菊照深居，芳香春不如。闻寻周处士，知伴庾尚书。日晚汀洲旷，天晴草木疏。闲言挥麈柄，清步掩蜗庐。野老能亲牧，高人念远渔。幽丛临古岸，轻叶度寒渠。暮色无狂蝶，秋华有嫩蔬。若为酬郢曲，从此愧璠玙。
贺田仆射子弟荣拜金吾:五侯恩泽不同年，叔侄朱门□□连。凤沼九重相喜气，雁行一半入祥烟。街衢烛影侵寒月，文武珂声叠晓天。为数麒麟高阁上，谁家父子勒燕然。
和杜中丞西禅院看花:一林堆锦映千灯，照眼牵情欲不胜。知倚晴明娇自足，解将颜色醉相仍。好风轻引香烟入，甘露才和粉艳凝。深处最怜莺蹂践，懒时先被蝶侵凌。对持真境应无取，分付空门又未能。迎日似翻红烧断，临流疑映绮霞层。幽含晚态怜丹桂，盛续春光识紫藤。每到花枝独惆怅，山东惟有杜中丞。
夏至日衡阳郡斋书怀:一来江城守，七见江月圆。齿发将七十，乡关越三千。褰帷罕游观，闭閤多沉眠。新节还复至，故交尽相捐。何时羾阊阖，上诉高高天。
八月十七日夜书怀:三五既不留，二八又还过。金蟾著未出，玉树悲稍破。谁向西园游，空归北堂卧。佳期信难得，永夕无可奈。抚枕独高歌，烦君为予和。
游义兴寺寄上李逢吉相公:柳营无事诣莲宫，步步犹疑是梦中。劳役徒为万夫长，闲游曾与二人同。凤鸾飞去仙巢在，龙象潜来讲席空。松下花飞频伫立，一心千里忆梁公。
游晋祠上李逢吉相公:不立晋祠三十年，白头重到一凄然。泉声自昔锵寒玉，草色虽秋耀翠钿。少壮同游宁有数，尊荣再会便无缘。相思临水下双泪，寄入并汾向洛川。
奉和严司空重阳日同崔常侍崔郎及诸公登龙山落帽台佳宴:谢公秋思渺天涯，蜡屐登高为菊花。贵重近臣光绮席，笑怜从事落乌纱。萸房暗绽红珠朵，茗碗寒供白露芽。咏碎龙山归出号，马奔流电妓奔车。
奉和仆射相公酬忠武李相公见寄之作:丽藻飞来自相庭，五文相错八音清。初瞻绮色连霞色，又听金声继玉声。才出山西文与武，欢从塞北弟兼兄。白头老尹三川上，双和阳春喜复惊。
春闺思:戴胜飞晴野，凌澌下浊河。春风楼上望，谁见泪痕多。
春游曲三首:晓游临碧殿，日上望春亭。芳树罗仙仗，晴山展翠屏。一夜好风吹，新花一万枝。风前调玉管，花下簇金羁。阊阖春风起，蓬莱雪水消。相将折杨柳，争取最长条。
游春词:高楼晓见一花开，便觉春光四面来。暖日晴云知次第，东风不用更相催。
句:何日居三署，终年尾百僚。移石几回敲废印，开箱何处送新图。唯应四仲祭，使者暂悲嗟。偶逢蒲家郎，乃是葛仙客。行常乘青竹，饥即煮白石。腰间嫌大组，心内保尺宅。我愿从之游，深卜炼上液。
至日登乐游园:阴律随寒改，阳和应节生。祥云观魏阙，瑞气映秦城。验炭论时政，书云受岁盈。晷移长日至，雾敛远霄清。景暖仙梅动，风柔御柳倾。那堪封得意，空对物华情。
喜遇刘二十八:病来佳兴少，老去旧游稀。笑语纵横作，杯觞络绎飞。
送刘:不归丹掖去，铜竹漫云云。惟喜因过我，须知未贺君。
元和圣德诗:皇帝即阼，物无违拒。曰旸而旸，曰雨而雨。维是元年，有盗在夏。欲覆其州，以踵近武。皇帝曰嘻，岂不在我。负鄙为艰，纵则不可。出师征之，其众十旅。军其城下，告以福祸。腹败枝披，不敢保聚。掷首陴外，降幡夜竖。疆外之险，莫过蜀土。韦皋去镇，刘辟守后。血人于牙，不肯吐口。开库啖士，曰随所取。汝张汝弓，汝鼓汝鼓。汝为表书，求我帅汝。事始上闻，在列咸怒。皇帝曰然，嗟远士女。苟附而安，则且付与。读命于庭，出节少府。朝发京师，夕至其部。辟喜谓党，汝振而伍。蜀可全有，此不当受。万牛脔炙，万瓮行酒。以锦缠股，以红帕首。有恇其凶，有饵其诱。其出穰穰，队以万数。遂劫东川，遂据城阻。皇帝曰嗟，其又可许。爰命崇文，分卒禁御。有安其驱，无暴我野。日行三十，徐壁其右。辟党聚谋，鹿头是守。崇文奉诏，进退规矩。战不贪杀，擒不滥数。四方节度，整兵顿马。上章请讨，俟命起坐。皇帝曰嘻，无汝烦苦。荆并洎梁，在国门户。出师三千，各选尔丑。四军齐作，殷其如阜。或拔其角，或脱其距。长驱洋洋，无有龃龉。八月壬午，辟弃城走。载妻与妾，包裹稚乳。是日崇文，入处其宇。分散逐捕，搜原剔薮。辟穷见窘，无地自处。俯视大江，不见洲渚。遂自颠倒，若杵投臼。取之江中，枷脰械手。妇女累累，啼哭拜叩。来献阙下，以告庙社。周示城市，咸使观睹。解脱挛索，夹以砧斧。婉婉弱子，赤立伛偻。牵头曳足，先断腰膂。次及其徒，体骸撑拄。末乃取辟，骇汗如写。挥刀纷纭，争刌脍脯。优赏将吏，扶珪缀组。帛堆其家，粟塞其庾。哀怜阵没，廪给孤寡。赠官封墓，周匝宏溥。经战伐地，宽免租簿。施令酬功，急疾如火。天地中间，莫不顺序。幽恒青魏，东尽海浦。南至徐蔡，区外杂虏。怛威赧德，踧踖蹈舞。掉弃兵革，私习簋簠。来请来觐，十百其耦。皇帝曰吁，伯父叔舅。各安尔位，训厥甿亩。正月元日，初见宗祖。躬执百礼，登降拜俯。荐于新宫，视瞻梁梠。戚见容色，泪落入俎。侍祠之臣，助我恻楚。乃以上辛，于郊用牡。除于国南，鳞笋毛簴。庐幕周施，开揭磊砢。兽盾腾拏，圆坛帖妥。天兵四罗，旂常婀娜。驾龙十二，鱼鱼雅雅。宵升于丘，奠璧献斝。众乐惊作，轰豗融冶。紫焰嘘呵，高灵下堕。群星从坐，错落侈哆。日君月妃，焕赫婐□。渎鬼濛鸿，岳祗嶪峨。饫沃膻芗，产祥降嘏。凤凰应奏，舒翼自拊。赤麟黄龙，逶陀结纠。卿士庶人，黄童白叟。踊跃欢呀，失喜噎欧。乾清坤夷，境落褰举。帝车回来，日正当午。幸丹凤门，大赦天下。涤濯刬磢，磨灭瑕垢。续功臣嗣，拔贤任耇。孩养无告，仁滂施厚。皇帝神圣，通达今古。听聪视明，一似尧禹。生知法式，动得理所。天锡皇帝，为天下主。并包畜养，无异细钜。亿载万年，敢有违者？皇帝俭勤，盥濯陶瓦。斥遣浮华，好此绨纻。敕戒四方，侈则有咎。天锡皇帝，多麦与黍。无召水旱，耗于雀鼠。亿载万年，有富无窭。皇帝正直，别白善否。擅命而狂，既翦既去。尽逐群奸，靡有遗侣。天锡皇帝，厖臣硕辅。博问遐观，以置左右。亿载万年，无敢余侮。皇帝大孝，慈祥悌友。怡怡愉愉，奉太皇后。浃于族亲，濡及九有。天锡皇帝，与天齐寿。登兹太平，无怠永久。亿载万年，为父为母。博士臣愈，职是训诂。作为歌诗，以配吉甫。
南山诗:吾闻京城南，兹惟群山囿。东西两际海，巨细难悉究。山经及地志，茫昧非受授。团辞试提挈，挂一念万漏。欲休谅不能，粗叙所经觏。尝升崇丘望，戢戢见相凑。晴明出棱角，缕脉碎分绣。蒸岚相澒洞，表里忽通透。无风自飘簸，融液煦柔茂。横云时平凝，点点露数岫。天空浮修眉，浓绿画新就。孤撑有巉绝，海浴褰鹏噣。春阳潜沮洳，濯濯吐深秀。岩峦虽嵂崒，软弱类含酎。夏炎百木盛，荫郁增埋覆。神灵日歊歔，云气争结构。秋霜喜刻轹，磔卓立癯瘦。参差相叠重，刚耿陵宇宙。冬行虽幽墨，冰雪工琢镂。新曦照危峨，亿丈恒高袤。明昏无停态，顷刻异状候。西南雄太白，突起莫间簉。藩都配德运，分宅占丁戊。逍遥越坤位，诋讦陷乾窦。空虚寒兢兢，风气较搜漱。朱维方烧日，阴霰纵腾糅。昆明大池北，去觌偶晴昼。绵联穷俯视，倒侧困清沤。微澜动水面，踊跃躁猱狖。惊呼惜破碎，仰喜呀不仆。前寻径杜墅，岔蔽毕原陋。崎岖上轩昂，始得观览富。行行将遂穷，岭陆烦互走。勃然思坼裂，拥掩难恕宥。巨灵与夸蛾，远贾期必售。还疑造物意，固护蓄精祐。力虽能排斡，雷电怯呵诟。攀缘脱手足，蹭蹬抵积甃。茫如试矫首，堛塞生怐愗。威容丧萧爽，近新迷远旧。拘官计日月，欲进不可又。因缘窥其湫，凝湛閟阴兽。鱼虾可俯掇，神物安敢寇。林柯有脱叶，欲堕鸟惊救。争衔弯环飞，投弃急哺鷇。旋归道回睨，达枿壮复奏。吁嗟信奇怪，峙质能化贸。前年遭谴谪，探历得邂逅。初从蓝田入，顾盻劳颈脰。时天晦大雪，泪目苦矇瞀。峻涂拖长冰，直上若悬溜。褰衣步推马，颠蹶退且复。苍黄忘遐睎，所瞩才左右。杉篁咤蒲苏，杲耀攒介胄。专心忆平道，脱险逾避臭。昨来逢清霁，宿愿忻始副。峥嵘跻冢顶，倏闪杂鼯鼬。前低划开阔，烂漫堆众皱。或连若相从，或蹙若相斗。或妥若弭伏，或竦若惊雊。或散若瓦解，或赴若辐凑。或翩若船游，或决若马骤。或背若相恶，或向若相佑。或乱若抽笋，或嵲若注灸。或错若绘画，或缭若篆籀。或罗若星离，或蓊若云逗。或浮若波涛，或碎若锄耨。或如贲育伦，赌胜勇前购。先强势已出，后钝嗔□譳。或如帝王尊，丛集朝贱幼。虽亲不亵狎，虽远不悖谬。或如临食案，肴核纷饤饾。又如游九原，坟墓包椁柩。或累若盆罂，或揭若□豆。或覆若曝鳖，或颓若寝兽。或蜿若藏龙，或翼若搏鹫。或齐若友朋，或随若先后。或迸若流落，或顾若宿留。或戾若仇雠，或密若婚媾。或俨若峨冠，或翻若舞袖。或屹若战阵，或围若蒐狩。或靡然东注，或偃然北首。或如火熹焰，或若气饙馏。或行而不辍，或遗而不收。或斜而不倚，或弛而不彀。或赤若秃鬝，或熏若柴槱。或如龟拆兆，或若卦分繇。或前横若剥，或后断若姤。延延离又属，夬夬叛还遘。喁喁鱼闯萍，落落月经宿。誾誾树墙垣，巘巘驾库厩。参参削剑戟，焕焕衔莹琇。敷敷花披萼，□□屋摧霤。悠悠舒而安，兀兀狂以狃。超超出犹奔，蠢蠢骇不懋。大哉立天地，经纪肖营腠。厥初孰开张，黾勉谁劝侑。创兹朴而巧，戮力忍劳疚。得非施斧斤，无乃假诅咒。鸿荒竟无传，功大莫酬僦。尝闻于祠官，芬苾降歆嗅。斐然作歌诗，惟用赞报酭。
秋怀诗十一首:窗前两好树，众叶光薿薿。秋风一拂披，策策鸣不已。微灯照空床，夜半偏入耳。愁忧无端来，感叹成坐起。天明视颜色，与故不相似。羲和驱日月，疾急不可恃。浮生虽多涂，趋死惟一轨。胡为浪自苦，得酒且欢喜。白露下百草，萧兰共雕悴。青青四墙下，已复生满地。寒蝉暂寂寞，蟋蟀鸣自恣。运行无穷期，禀受气苦异。适时各得所，松柏不必贵。彼时何卒卒，我志何曼曼。犀首空好饮，廉颇尚能饭。学堂日无事，驱马适所愿。茫茫出门路，欲去聊自劝。归还阅书史，文字浩千万。陈迹竟谁寻，贱嗜非贵献。丈夫意有在，女子乃多怨。秋气日恻恻，秋空日凌凌。上无枝上蜩，下无盘中蝇。岂不感时节，耳目去所憎。清晓卷书坐，南山见高棱。其下澄湫水，有蛟寒可罾。惜哉不得往，岂谓吾无能。离离挂空悲，戚戚抱虚警。露泫秋树高，虫吊寒夜永。敛退就新懦，趋营悼前猛。归愚识夷涂，汲古得修绠。名浮犹有耻，味薄真自幸。庶几遗悔尤，即此是幽屏。今晨不成起，端坐尽日景。虫鸣室幽幽，月吐窗冏冏。丧怀若迷方，浮念剧含梗。尘埃慵伺候，文字浪驰骋。尚须勉其顽，王事有朝请。秋夜不可晨，秋日苦易暗。我无汲汲志，何以有此憾。寒鸡空在栖，缺月烦屡瞰。有琴具徽弦，再鼓听愈淡。古声久埋灭，无由见真滥。低心逐时趋，苦勉祗能暂。有如乘风船，一纵不可缆。不如觑文字，丹铅事点勘。岂必求赢馀，所要石与甔。卷卷落地叶，随风走前轩。鸣声若有意，颠倒相追奔。空堂黄昏暮，我坐默不言。童子自外至，吹灯当我前。问我我不应，馈我我不餐。退坐西壁下，读诗尽数编。作者非今士，相去时已千。其言有感触，使我复凄酸。顾谓汝童子，置书且安眠。丈夫属有念，事业无穷年。霜风侵梧桐，众叶著树乾。空阶一片下，琤若摧琅玕。谓是夜气灭，望舒霣其团。青冥无依倚，飞辙危难安。惊起出户视，倚楹久汍澜。忧愁费晷景，日月如跳丸。迷复不计远，为君驻尘鞍。暮暗来客去，群嚣各收声。悠悠偃宵寂，亹亹抱秋明。世累忽进虑，外忧遂侵诚。强怀张不满，弱念缺已盈。诘屈避语阱，冥茫触心兵。败虞千金弃，得比寸草荣。知耻足为勇，晏然谁汝令。鲜鲜霜中菊，既晚何用好。扬扬弄芳蝶，尔生还不早。运穷两值遇，婉娈死相保。西风蛰龙蛇，众木日凋槁。由来命分尔，泯灭岂足道。
赴江陵途中寄赠王二十补阙李十一拾遗…员外翰林三学士:孤臣昔放逐，血泣追愆尤。汗漫不省识，恍如乘桴浮。或自疑上疏，上疏岂其由。是年京师旱，田亩少所收。上怜民无食，征赋半已休。有司恤经费，未免烦征求。富者既云急，贫者固已流。传闻闾里间，赤子弃渠沟。持男易斗粟，掉臂莫肯酬。我时出衢路，饿者何其稠。亲逢道边死，伫立久咿嚘。归舍不能食，有如鱼中钩。适会除御史，诚当得言秋。拜疏移閤门，为忠宁自谋。上陈人疾苦，无令绝其喉。下陈畿甸内，根本理宜优。积雪验丰熟，幸宽待蚕麰。天子恻然感，司空叹绸缪。谓言即施设，乃反迁炎州。同官尽才俊，偏善柳与刘。或虑语言泄，传之落冤雠。二子不宜尔，将疑断还不。中使临门遣，顷刻不得留。病妹卧床褥，分知隔明幽。悲啼乞就别，百请不颔头。弱妻抱稚子，出拜忘惭羞。黾勉不回顾，行行诣连州。朝为青云士，暮作白头囚。商山季冬月，冰冻绝行輈。春风洞庭浪，出没惊孤舟。逾岭到所任，低颜奉君侯。酸寒何足道，随事生疮疣。远地触途异，吏民似猿猴。生狞多忿很，辞舌纷嘲啁。白日屋檐下，双鸣斗鸺鶹。有蛇类两首，有蛊群飞游。穷冬或摇扇，盛夏或重裘。飓起最可畏，訇哮簸陵丘。雷霆助光怪，气象难比侔。疠疫忽潜遘，十家无一瘳。猜嫌动置毒，对案辄怀愁。前日遇恩赦，私心喜还忧。果然又羁絷，不得归锄耰。此府雄且大，腾凌尽戈矛。栖栖法曹掾，何处事卑陬。生平企仁义，所学皆孔周。早知大理官，不列三后俦。何况亲犴狱，敲搒发奸偷。悬知失事势，恐自罹罝罘。湘水清且急，凉风日修修。胡为首归路，旅泊尚夷犹。昨者京使至，嗣皇传冕旒。赫然下明诏，首罪诛共吺。复闻颠夭辈，峨冠进鸿畴。班行再肃穆，璜珮鸣琅璆。伫继贞观烈，边封脱兜鍪。三贤推侍从，卓荦倾枚邹。高议参造化，清文焕皇猷。协心辅齐圣，致理同毛輶。小雅咏鹿鸣，食苹贵呦呦。遗风邈不嗣，岂忆尝同裯。失志早衰换，前期拟蜉蝣。自从齿牙缺，始慕舌为柔。因疾鼻又塞，渐能等薰莸。深思罢官去，毕命依松楸。空怀焉能果，但见岁已遒。殷汤闵禽兽，解网祝蛛蝥。雷焕掘宝剑，冤氛消斗牛。兹道诚可尚，谁能借前筹。殷勤答吾友，明月非暗投。
长安交游者赠孟郊:长安交游者，贫富各有徒。亲朋相过时，亦各有以娱。陋室有文史，高门有笙竽。何能辨荣悴，且欲分贤愚。
醉赠张秘书:人皆劝我酒，我若耳不闻。今日到君家，呼酒持劝君。为此座上客，及余各能文。君诗多态度，蔼蔼春空云。东野动惊俗，天葩吐奇芬。张籍学古淡，轩鹤避鸡群。阿买不识字，颇知书八分。诗成使之写，亦足张吾军。所以欲得酒，为文俟其醺。酒味既冷冽，酒气又氛氲。性情渐浩浩，谐笑方云云。此诚得酒意，余外徒缤纷。长安众富儿，盘馔罗膻荤。不解文字饮，惟能醉红裙。虽得一饷乐，有如聚飞蚊。今我及数子，固无莸与薰。险语破鬼胆，高词媲皇坟。至宝不雕琢，神功谢锄耘。方今向太平，元凯承华勋。吾徒幸无事，庶以穷朝曛。
送灵师:佛法入中国，尔来七百年。齐民逃赋役，高士著幽禅。官吏不之制，纷纷听其然。耕桑日失隶，朝署时遗贤。灵师皇甫姓，胤胄本蝉联。少小涉书史，早能缀文篇。中间不得意，失迹成延迁。逸志不拘教，轩腾断牵挛。围棋斗白黑，生死随机权。七博在一掷，枭卢叱回旋。战诗谁与敌，浩汗横戈鋋。饮酒尽百盏，嘲谐思逾鲜。有时醉花月，高唱清且绵。四座咸寂默，杳如奏湘弦。寻胜不惮险，黔江屡洄沿。瞿塘五七月，惊电让归船。怒水忽中裂，千寻堕幽泉。环回势益急，仰见团团天。投身岂得计，性命甘徒捐。浪沫蹙翻涌，漂浮再生全。同行二十人，魂骨俱坑填。灵师不挂怀，冒涉道转延。开忠二州牧，诗赋时多传。失职不把笔，珠玑为君编。强留费日月，密席罗婵娟。昨者至林邑，使君数开筵。逐客三四公，盈怀赠兰荃。湖游泛漭沆，溪宴驻潺湲。别语不许出，行裾动遭牵。邻州竞招请，书札何翩翩。十月下桂岭，乘寒恣窥缘。落落王员外，争迎获其先。自从入宾馆，占吝久能专。吾徒颇携被，接宿穷欢妍。听说两京事，分明皆眼前。纵横杂谣俗，琐屑咸罗穿。材调真可惜，朱丹在磨研。方将敛之道，且欲冠其颠。韶阳李太守，高步凌云烟。得客辄忘食，开囊乞缯钱。手持南曹叙，字重青瑶镌。古气参彖系，高标摧太玄。维舟事干谒，披读头风痊。还如旧相识，倾壶畅幽悁。以此复留滞，归骖几时鞭。
陪杜侍御游湘西两寺独宿有题一首，因献杨常侍:长沙千里平，胜地犹在险。况当江阔处，斗起势匪渐。深林高玲珑，青山上琬琰。路穷台殿辟，佛事焕且俨。剖竹走泉源，开廊架崖广。是时秋之残，暑气尚未敛。群行忘后先，朋息弃拘检。客堂喜空凉，华榻有清簟。涧蔬煮蒿芹，水果剥菱芡。伊余夙所慕，陪赏亦云忝。幸逢车马归，独宿门不掩。山楼黑无月，渔火灿星点。夜风一何喧，杉桧屡磨飐。犹疑在波涛，怵惕梦成魇。静思屈原沈，远忆贾谊贬。椒兰争妒忌，绛灌共谗谄。谁令悲生肠，坐使泪盈脸。翻飞乏羽翼，指摘困瑕玷。珥貂藩维重，政化类分陕。礼贤道何优，奉己事苦俭。大厦栋方隆，巨川楫行剡。经营诚少暇，游宴固已歉。旅程愧淹留，徂岁嗟荏苒。平生每多感，柔翰遇频染。展转岭猿鸣，曙灯青睒睒。
岳阳楼别窦司直:洞庭九州间，厥大谁与让。南汇群崖水，北注何奔放。潴为七百里，吞纳各殊状。自古澄不清，环混无归向。炎风日搜搅，幽怪多冗长。轩然大波起，宇宙隘而妨。巍峨拔嵩华，腾踔较健壮。声音一何宏，轰輵车万两。犹疑帝轩辕，张乐就空旷。蛟螭露笋簴，缟练吹组帐。鬼神非人世，节奏颇跌踼。阳施见夸丽，阴闭感凄怆。朝过宜春口，极北缺堤障。夜缆巴陵洲，丛芮才可傍。星河尽涵泳，俯仰迷下上。余澜怒不已，喧聒鸣瓮盎。明登岳阳楼，辉焕朝日亮。飞廉戢其威，清晏息纤纩。泓澄湛凝绿，物影巧相况。江豚时出戏，惊波忽荡漾。时当冬之孟，隙窍缩寒涨。前临指近岸，侧坐眇难望。涤濯神魂醒，幽怀舒以畅。主人孩童旧，握手乍忻怅。怜我窜逐归，相见得无恙。开筵交履舄，烂漫倒家酿。杯行无留停，高柱送清唱。中盘进橙栗，投掷倾脯酱。欢穷悲心生，婉娈不能忘。念昔始读书，志欲干霸王。屠龙破千金，为艺亦云亢。爱才不择行，触事得谗谤。前年出官由，此祸最无妄。公卿采虚名，擢拜识天仗。奸猜畏弹射，斥逐恣欺诳。新恩移府庭，逼侧厕诸将。于嗟苦驽缓，但惧失宜当。追思南渡时，鱼腹甘所葬。严程迫风帆，劈箭入高浪。颠沈在须臾，忠鲠谁复谅。生还真可喜，克己自惩创。庶从今日后，粗识得与丧。事多改前好，趣有获新尚。誓耕十亩田，不取万乘相。细君知蚕织，稚子已能饷。行当挂其冠，生死君一访。
送文畅师北游:昔在四门馆，晨有僧来谒。自言本吴人，少小学城阙。已穷佛根源，粗识事輗軏。挛拘屈吾真，戒辖思远发。荐绅秉笔徒，声誉耀前阀。从求送行诗，屡造忍颠蹶。今成十馀卷，浩汗罗斧钺。先生閟穷巷，未得窥剞劂。又闻识大道，何路补黥刖。出其囊中文，满听实清越。谓僧当少安，草序颇排讦。上论古之初，所以施赏罚。下开迷惑胸，窙豁劚株橛。僧时不听莹，若饮水救暍。风尘一出门，时日多如发。三年窜荒岭，守县坐深樾。征租聚异物，诡制怛巾袜。幽穷谁共语，思想甚含哕。昨来得京官，照壁喜见蝎。况逢旧亲识，无不比鹣蟩。长安多门户，吊庆少休歇。而能勤来过，重惠安可揭。当今圣政初，恩泽完□狘。胡为不自暇，飘戾逐鹯鷢。仆射领北门，威德压胡羯。相公镇幽都，竹帛烂勋伐。酒场舞闺姝，猎骑围边月。开张箧中宝，自可得津筏。从兹富裘马，宁复茹藜蕨。余期报恩后，谢病老耕垡。庇身指蓬茅，逞志纵猃猲。僧还相访来，山药煮可掘。
喜侯喜至赠张籍张彻:昔我在南时，数君常在念。摇摇不可止，讽咏日喁噞。如以膏濯衣，每渍垢逾染。又如心中疾，针石非所砭。常思得游处，至死无倦厌。地遐物奇怪，水镜涵石剑。荒花穷漫乱，幽兽工腾闪。碍目不忍窥，忽忽坐昏垫。逢神多所祝，岂忘灵即验。依依梦归路，历历想行店。今者诚自幸，所怀无一欠。孟生去虽索，侯氏来还歉。欹眠听新诗，屋角月艳艳。杂作承间骋，交惊舌互ī。缤纷指瑕疵，拒捍阻城堑。以余经摧挫，固请发铅椠。居然妄推让，见谓爇天焰。比疏语徒妍，悚息不敢占。呼奴具盘餐，饤饾鱼菜赡。人生但如此，朱紫安足僭。
驽骥:驽骀诚龌龊，市者何其稠。力小若易制，价微良易酬。渴饮一斗水，饥食一束刍。嘶鸣当大路，志气若有馀。骐骥生绝域，自矜无匹俦。牵驱入市门，行者不为留。借问价几何，黄金比嵩丘。借问行几何，咫尺视九州。饥食玉山禾，渴饮醴泉流。问谁能为御，旷世不可求。惟昔穆天子，乘之极遐游。王良执其辔，造父挟其輈。因言天外事，茫惚使人愁。驽骀谓骐骥，饿死余尔羞。有能必见用，有德必见收。孰云时与命，通塞皆自由。骐骥不敢言，低徊但垂头。人皆劣骐骥，共以驽骀优。喟余独兴叹，才命不同谋。寄诗同心子，为我商声讴。
汴州乱二首:汴州城门朝不开，天狗堕地声如雷。健儿争夸杀留后，连屋累栋烧成灰。诸侯咫尺不能救，孤士何者自兴哀。母从子走者为谁，大夫夫人留后儿。昨日乘车骑大马，坐者起趋乘者下。庙堂不肯用干戈，呜呼奈汝母子何。
赠侯喜:吾党侯生字叔í，呼我持竿钓温水。平明鞭马出都门，尽日行行荆棘里。温水微茫绝又流，深如车辙阔容輈。虾蟆跳过雀儿浴，此纵有鱼何足求。我为侯生不能已，盘针擘粒投泥滓。晡时坚坐到黄昏，手倦目劳方一起。暂动还休未可期，虾行蛭渡似皆疑。举竿引线忽有得，一寸才分鳞与鬐。是日侯生与韩子，良久叹息相看悲。我今行事尽如此，此事正好为吾规。半世遑遑就举选，一名始得红颜衰。人间事势岂不见，徒自辛苦终何为。便当提携妻与子，南入箕颍无还时。叔í君今气方锐，我言至切君勿嗤。君欲钓鱼须远去，大鱼岂肯居沮洳。
感春四首:我所思兮在何所，情多地遐兮遍处处。东西南北皆欲往，千江隔兮万山阻。春风吹园杂花开，朝日照屋百鸟语。三杯取醉不复论，一生长恨奈何许。皇天平分成四时，春气漫诞最可悲。杂花妆林草盖地，白日坐上倾天维。蜂喧鸟咽留不得，红萼万片从风吹。岂如秋霜虽惨冽，摧落老物谁惜之。为此径须沽酒饮，自外天地弃不疑。近怜李杜无检束，烂漫长醉多文辞。屈原离骚二十五，不肯餔啜糟与醨。惜哉此子巧言语，不到圣处宁非痴。幸逢尧舜明四目，条理品汇皆得宜。平明出门暮归舍，酩酊马上知为谁。朝骑一马出，暝就一床卧。诗书渐欲抛，节行久已惰。冠欹感发秃，语误惊齿堕。孤负平生心，已矣知何奈。我恨不如江头人，长网横江遮紫鳞。独宿荒陂射凫雁，卖纳租赋官不嗔。归来欢笑对妻子，衣食自给宁羞贫。今者无端读书史，智慧只足劳精神。画蛇著足无处用，两鬓霜白趋埃尘。乾愁漫解坐自累，与众异趣谁相亲。数杯浇肠虽暂醉，皎皎万虑醒还新。百年未满不得死，且可勤买抛青春。
寒食日出游:李花初发君始病，我往看君花转盛。走马城西惆怅归，不忍千株雪相映。迩来又见桃与梨，交开红白如争竞。可怜物色阻携手，空展霜缣吟九咏。纷纷落尽泥与尘，不共新妆比端正。桐华最晚今已繁，君不强起时难更。关山远别固其理，寸步难见始知命。忆昔与君同贬官，夜渡洞庭看斗柄。岂料生还得一处，引袖拭泪悲且庆。各言生死两追随，直置心亲无貌敬。念君又署南荒吏，路指鬼门幽且夐。三公尽是知音人，曷不荐贤陛下圣。囊空甑倒谁救之，我今一食日还并。自然忧气损天和，安得康强保天性。断鹤两翅鸣何哀，絷骥四足气空横。今朝寒食行野外，绿杨匝岸蒲生迸。宋玉庭边不见人，轻浪参差鱼动镜。自嗟孤贱足瑕疵，特见放纵荷宽政。饮酒宁嫌盏底深，题诗尚倚笔锋劲。明宵故欲相就醉，有月莫愁当火令。
忆昨行和张十一:忆昨夹钟之吕初吹灰，上公礼罢元侯回。车载牲牢瓮舁酒，并召宾客延邹枚。腰金首翠光照耀，丝竹迥发清以哀。青天白日花草丽，玉斝屡举倾金罍。张君名声座所属，起舞先醉长松摧。宿酲未解旧痁作，深室静卧闻风雷。自期殒命在春序，屈指数日怜婴孩。危辞苦语感我耳，泪落不掩何漼漼。念昔从君渡湘水，大帆夜划穷高桅。阳山鸟路出临武，驿马拒地驱频隤。践蛇茹蛊不择死，忽有飞诏从天来。伾文未揃崖州炽，虽得赦宥恒愁猜。近者三奸悉破碎，羽窟无底幽黄能。眼中了了见乡国，知有归日眉方开。今君纵署天涯吏，投檄北去何难哉。无妄之忧勿药喜，一善自足禳千灾。头轻目朗肌骨健，古剑新劚磨尘埃。殃消祸散百福并，从此直至耇与鲐。嵩山东头伊洛岸，胜事不假须穿栽。君当先行我待满，沮溺可继穷年推。
刘生诗:生名师命其姓刘，自少轩轾非常俦。弃家如遗来远游，东走梁宋暨扬州。遂凌大江极东陬，洪涛舂天禹穴幽。越女一笑三年留，南逾横岭入炎州。青鲸高磨波山浮，怪魅炫曜堆蛟虬。山□讙噪猩猩游，毒气烁体黄膏流。问胡不归良有由，美酒倾水炙肥牛。妖歌慢舞烂不收，倒心回肠为青眸。千金邀顾不可酬，乃独遇之尽绸缪。瞥然一饷成十秋，昔须未生今白头。五管历遍无贤侯，回望万里还家羞。阳山穷邑惟猿猴，手持钓竿远相投。我为罗列陈前修，芟蒿斩蓬利锄耰。天星回环数才周，文学穰穰囷仓稠。车轻御良马力优，咄哉识路行勿休，往取将相酬恩雠。
剥啄行:剥剥啄啄，有客至门。我不出应，客去而嗔。从者语我，子胡为然。我不厌客，困于语言。欲不出纳，以堙其源。空堂幽幽，有秸有莞。门以两板，丛书于间。窅窅深堑，其墉甚完。彼宁可隳，此不可干。从者语我，嗟子诚难。子虽云尔，其口益蕃。我为子谋，有万其全。凡今之人，急名与官。子不引去，与为波澜。虽不开口，虽不开关。变化咀嚼，有鬼有神。今去不勇，其如后艰。我谢再拜，汝无复云。往追不及，来不有年。
孟东野失子:失子将何尤，吾将上尤天。女实主下人，与夺一何偏。彼于女何有，乃令蕃且延。此独何罪辜，生死旬日间。上呼无时闻，滴地泪到泉。地祇为之悲，瑟缩久不安。乃呼大灵龟，骑云款天门。问天主下人，薄厚胡不均。天曰天地人，由来不相关。吾悬日与月，吾系星与辰。日月相噬啮，星辰踣而颠。吾不女之罪，知非女由因。且物各有分，孰能使之然。有子与无子，祸福未可原。鱼子满母腹，一一欲谁怜。细腰不自乳，举族常孤鳏。鸱枭啄母脑，母死子始翻。蝮蛇生子时，坼裂肠与肝。好子虽云好，未还恩与勤。恶子不可说，鸱枭蝮蛇然。有子且勿喜，无子固勿叹。上圣不待教，贤闻语而迁。下愚闻语惑，虽教无由悛。大灵顿头受，即日以命还。地祇谓大灵，女往告其人。东野夜得梦，有夫玄衣巾。闯然入其户，三称天之言。再拜谢玄夫，收悲以欢忻。
落齿:去年落一牙，今年落一齿。俄然落七七，落势殊未已。馀存皆动摇，尽落应始止。忆初落一时，但念豁可耻。及至落二三，始忧衰即死。每一将落时，懔懔恒在已。叉牙妨食物，颠倒怯漱水。终焉舍我落，意与崩山比。今来落既熟，见落空相似。余存二十余，次第知落矣。倘常岁落一，自足支两纪。如其落并空，与渐亦同指。人言齿之落，寿命理难恃。我言生有涯，长短俱死尔。人言齿之豁，左右惊谛视。我言庄周云，水雁各有喜。语讹默固好，嚼废软还美。因歌遂成诗，持用诧妻子。
哭杨兵部凝陆歙州参:人皆期七十，才半岂蹉跎。并出知己泪，自然白发多。晨兴为谁恸，还坐久滂沱。论文与晤语，已矣可如何。
东都遇春:少年气真狂，有意与春竞。行逢二三月，九州花相映。川原晓服鲜，桃李晨妆靓。荒乘不知疲，醉死岂辞病。饮啖惟所便，文章倚豪横。尔来曾几时，白发忽满镜。旧游喜乖张，新辈足嘲评。心肠一变化，羞见时节盛。得闲无所作，贵欲辞视听。深居疑避仇，默卧如当暝。朝曦入牖来，鸟唤昏不醒。为生鄙计算，盐米告屡罄。坐疲都忘起，冠侧懒复正。幸蒙东都官，获离机与阱。乖慵遭傲僻，渐染生弊性。既去焉能追，有来犹莫骋。有船魏王池，往往纵孤泳。水容与天色，此处皆绿净。岸树共纷披，渚牙相纬经。怀归苦不果，即事取幽迸。贪求匪名利，所得亦已并。悠悠度朝昏，落落捐季孟。群公一何贤，上戴天子圣。谋谟收禹绩，四面出雄劲。转输非不勤，稽逋有军令。在庭百执事，奉职各祗敬。我独胡为哉，坐与亿兆庆。譬如笼中鸟，仰给活性命。为诗告友生，负愧终究竟。
燕河南府秀才得生字:吾皇绍祖烈，天下再太平。诏下诸郡国，岁贡乡曲英。元和五年冬，房公尹东京。功曹上言公，是月当登名。乃选二十县，试官得鸿生。群儒负己材，相贺简择精。怒起簸羽翮，引吭吐铿轰。此都自周公，文章继名声。自非绝殊尤，难使耳目惊。今者遭震薄，不能出声鸣。鄙夫忝县尹，愧栗难为情。惟求文章写，不敢妒与争。还家敕妻儿，具此煎炰烹。柿红蒲萄紫，肴果相扶檠。芳荼出蜀门，好酒浓且清。何能充欢燕，庶以露厥诚。昨闻诏书下，权公作邦桢。文人得其职，文道当大行。阴风搅短日，冷雨涩不晴。勉哉戒徒驭，家国迟子荣。
送湖南李正字归:长沙入楚深，洞庭值秋晚。人随鸿雁少，江共蒹葭远。历历余所经，悠悠子当返。孤游怀耿介，旅宿梦婉娩。风土稍殊音，鱼虾日异饭。亲交俱在此，谁与同息偃。
酬司门卢四兄云夫院长望秋作:长安雨洗新秋出，极目寒镜开尘函。终南晓望蹋龙尾，倚天更觉青巉巉。自知短浅无所补，从事久此穿朝衫。归来得便即游览，暂似壮马脱重衔。曲江荷花盖十里，江湖生目思莫缄。乐游下瞩无远近，绿槐萍合不可芟。白首寓居谁借问，平地寸步扃云岩。云夫吾兄有狂气，嗜好与俗殊酸咸。日来省我不肯去，论诗说赋相喃喃。望秋一章已惊绝，犹言低抑避谤谗。若使乘酣骋雄怪，造化何以当镌劖。嗟我小生值强伴，怯胆变勇神明鉴。驰坑跨谷终未悔，为利而止真贪馋。高揖群公谢名誉，远追甫白感至諴。楼头完月不共宿，其奈就缺行攕攕。
送进士刘师服东归:猛虎落槛阱，坐食如孤豚。丈夫在富贵，岂必守一门。公心有勇气，公口有直言。奈何任埋没，不自求腾轩。仆本亦进士，颇尝究根源。由来骨鲠材，喜被软弱吞。低头受侮笑，隐忍硉兀冤。泥雨城东路，夏槐作云屯。还家虽阙短，把日亲晨飧。携持令名归，自足贻家尊。时节不可玩，亲交可攀援。勉来取金紫，勿久休中园。
赠张籍:吾老著读书，馀事不挂眼。有儿虽甚怜，教示不免简。君来好呼出，踉跄越门限。惧其无所知，见则先愧赧。昨因有缘事，上马插手版。留君住厅食，使立侍盘盏。薄暮归见君，迎我笑而莞。指渠相贺言，此是万金产。吾爱其风骨，粹美无可拣。试将诗义授，如以肉贯丳。开祛露毫末，自得高蹇嵼。我身蹈丘轲，爵位不早绾。固宜长有人，文章绍编刬。感荷君子德，恍若乘朽栈。召令吐所记，解摘了瑟僴。顾视窗壁间，亲戚竞觇矕。喜气排寒冬，逼耳鸣睍睆。如今更谁恨，便可耕灞浐。
调张籍:李杜文章在，光焰万丈长。不知群儿愚，那用故谤伤。蚍蜉撼大树，可笑不自量。伊我生其后，举颈遥相望。夜梦多见之，昼思反微茫。徒观斧凿痕，不瞩治水航。想当施手时，巨刃磨天扬。垠崖划崩豁，乾坤摆雷硠。惟此两夫子，家居率荒凉。帝欲长吟哦，故遣起且僵。剪翎送笼中，使看百鸟翔。平生千万篇，金薤垂琳琅。仙官敕七丁，雷电下取将。流落人间者，太山一毫芒。我愿生两翅，捕逐出八荒。精诚忽交通，百怪入我肠。刺手拔鲸牙，举瓢酌天浆。腾身跨汗漫，不著织女襄。顾语地上友，经营无太忙。乞君飞霞佩，与我高颉颃。
卢郎中云夫寄示送盘谷子诗两章，歌以和之:昔寻李愿向盘谷，正见高崖巨壁争开张。是时新晴天井溢，谁把长剑倚太行。冲风吹破落天外，飞雨白日洒洛阳。东蹈燕川食旷野，有馈木蕨芽满筐。马头溪深不可厉，借车载过水入箱。平沙绿浪榜方口，雁鸭飞起穿垂杨。穷探极览颇恣横，物外日月本不忙。归来辛苦欲谁为，坐令再往之计堕眇芒。闭门长安三日雪，推书扑笔歌慨慷。旁无壮士遣属和，远忆卢老诗颠狂。开缄忽睹送归作，字向纸上皆轩昂。又知李侯竟不顾，方冬独入崔嵬藏。我今进退几时决，十年蠢蠢随朝行。家请官供不报答，何异雀鼠偷太仓。行抽手版付丞相，不等弹劾还耕桑。
病中赠张十八:中虚得暴下，避冷卧北窗。不蹋晓鼓朝，安眠听逢逢。籍也处闾里，抱能未施邦。文章自娱戏，金石日击撞。龙文百斛鼎，笔力可独扛。谈舌久不掉，非君亮谁双。扶几导之言，曲节初摐摐。半途喜开凿，派别失大江。吾欲盈其气，不令见麾幢。牛羊满田野，解旆束空杠。倾尊与斟酌，四壁堆罂缸。玄帷隔雪风，照炉钉明釭。夜阑纵捭阖，哆口疏眉厖。势侔高阳翁，坐约齐横降。连日挟所有，形躯顿胮肛。将归乃徐谓，子言得无哤。回军与角逐，斫树收穷庞。雌声吐款要，酒壶缀羊腔。君乃昆仑渠，籍乃岭头泷。譬如蚁蛭微，讵可陵崆□。幸愿终赐之，斩拔枿与桩。从此识归处，东流水淙淙。
寄崔二十六立之:西城员外丞，心迹两屈奇。往岁战词赋，不将势力随。下驴入省门，左右惊纷披。傲兀坐试席，深丛见孤罴。文如翻水成，初不用意为。四座各低面，不敢捩眼窥。升阶揖侍郎，归舍日未欹。佳句喧众口，考官敢瑕疵。连年收科第，若摘颔底髭。回首卿相位，通途无他岐。岂论校书郎，袍笏光参差。童稚见称说，祝身得如斯。侪辈妒且热，喘如竹筒吹。老妇愿嫁女，约不论财赀。老翁不量分，累月笞其儿。搅搅争附托，无人角雄雌。由来人间事，翻覆不可知。安有巢中鷇，插翅飞天陲。驹麛著爪牙，猛虎借与皮。汝头有缰系，汝脚有索縻。陷身泥沟间，谁复禀指撝。不脱吏部选，可见偶与奇。又作朝士贬，得非命所施。客居京城中，十日营一炊。逼迫走巴蛮，恩爱座上离。昨来汉水头，始得完孤羁。桁挂新衣裳，盎弃食残糜。苟无饥寒苦，那用分高卑。怜我还好古，宦途同险巇。每旬遗我书，竟岁无差池。新篇奚其思，风幡肆逶迤。又论诸毛功，劈水看蛟螭。雷电生睒睗，角鬣相撑披。属我感穷景，抱华不能摛。唱来和相报，愧叹俾我疵。又寄百尺彩，绯红相盛衰。巧能喻其诚，深浅抽肝脾。开展放我侧，方餐涕垂匙。朋交日凋谢，存者逐利移。子宁独迷误，缀缀意益弥。举头庭树豁，狂飙卷寒曦。迢递山水隔，何由应埙篪。别来就十年，君马记騧骊。长女当及事，谁助出帨缡。诸男皆秀朗，几能守家规。文字锐气在，辉辉见旌麾。摧肠与戚容，能复持酒卮。我虽未耋老，发秃骨力羸。所馀十九齿，飘飖尽浮危。玄花著两眼，视物隔褷褵。燕席谢不诣，游鞍悬莫骑。敦敦凭书案，譬彼鸟黏黐。且吾闻之师，不以物自隳。孤豚眠粪壤，不慕太庙牺。君看一时人，几辈先腾驰。过半黑头死，阴虫食枯骴。欢华不满眼，咎责塞两仪。观名计之利，讵足相陪裨。仁者耻贪冒，受禄量所宜。无能食国惠，岂异哀癃罢。久欲辞谢去，休令众睢睢。况又婴疹疾，宁保躯不赀。不能前死罢，内实惭神祇。旧籍在东郡，茅屋枳棘篱。还归非无指，灞渭扬春澌。生兮耕吾疆，死也埋吾陂。文书自传道，不仗史笔垂。夫子固吾党，新恩释衔羁。去来伊洛上，相待安罛箄。我有双饮盏，其银得朱提。黄金涂物象，雕镌妙工倕。乃令千里鲸，幺麽微螽斯。犹能争明月，摆掉出渺瀰。野草花叶细，不辨薋菉葹。绵绵相纠结，状似环城陴。四隅芙蓉树，擢艳皆猗猗。鲸以兴君身，失所逢百罹。月以喻夫道，黾勉励莫亏。草木明覆载，妍丑齐荣萎。愿君恒御之，行止杂燧觿。异日期对举，当如合分支。
答孟郊:规模背时利，文字觑天巧。人皆余酒肉，子独不得饱。才春思已乱，始秋悲又搅。朝餐动及午，夜讽恒至卯。名声暂膻腥，肠肚镇煎煼。古心虽自鞭，世路终难拗。弱拒喜张臂，猛拿闲缩爪。见倒谁肯扶，从嗔我须咬。
病鸱:屋东恶水沟，有鸱堕鸣悲。青泥掩两翅，拍拍不得离。君童叫相召，瓦砾争先之。计校生平事，杀却理亦宜。夺攘不愧耻，饱满盘天嬉。晴日占光景，高风恣追随。遂凌鸾凤群，肯顾鸿鹄卑。今者命运穷，遭逢巧丸儿。中汝要害处，汝能不得施。于吾乃何有，不忍乘其危。丐汝将死命，浴以清水池。朝餐辍鱼肉，暝宿防狐狸。自知无以致，蒙德久犹疑。饱入深竹丛，饥来傍阶基。亮无责报心，固以听所为。昨日有气力，飞跳弄藩篱。今晨忽径去，曾不报我知。侥幸非汝福，天衢汝休窥。京城事弹射，竖子不易欺。勿讳泥坑辱，泥坑乃良规。
泷吏:南行逾六旬，始下昌乐泷。险恶不可状，船石相舂撞。往问泷头吏，潮州尚几里。行当何时到，土风复何似。泷吏垂手笑，官何问之愚。譬官居京邑，何由知东吴。东吴游宦乡，官知自有由。潮州底处所，有罪乃窜流。侬幸无负犯，何由到而知。官今行自到，那遽妄问为。不虞卒见困，汗出愧且骇。吏曰聊戏官，侬尝使往罢。岭南大抵同，官去道苦辽。下此三千里，有州始名潮。恶溪瘴毒聚，雷电常汹汹。鳄鱼大于船，牙眼怖杀侬。州南数十里，有海无天地。飓风有时作，掀簸真差事。圣人于天下，于物无不容。比闻此州囚，亦有生还侬。官无嫌此州，固罪人所徙。官当明时来，事不待说委。官不自谨慎，宜即引分往。胡为此水边，神色久戃慌。亢瓦大瓶罂小，所任自有宜。官何不自量，满溢以取斯。工农虽小人，事业各有守。不知官在朝，有益国家不。得无虱其间，不武亦不文。仁义饬其躬，巧奸败群伦。叩头谢吏言，始惭今更羞。历官二十余，国恩并未酬。凡吏之所诃，嗟实颇有之。不即金木诛，敢不识恩私。潮州虽云远，虽恶不可过。于身实已多，敢不持自贺。
感春三首:偶坐藤树下，暮春下旬间。藤阴已可庇，落蕊还漫漫。新叶大□□，珑珑晚花乾。青天高寥寥，两蝶飞翻翻。时节适当尔，怀悲自无端。黄黄芜菁花，桃李事已退。狂风簸枯榆，狼藉九衢内。春序一如此，汝颜安足赖。谁能驾飞车，相从观海外。晨游百花林，朱朱兼白白。柳枝弱而细，悬树垂百尺。左右同来人，金紫贵显剧。娇童为我歌，哀响跨筝笛。艳姬蹋筵舞，清眸刺剑戟。心怀平生友，莫一在燕席。死者长眇芒，生者困乖隔。少年真可喜，老大百无益。
记梦:夜梦神官与我言，罗缕道妙角与根。挈携陬维口澜翻，百二十刻须臾间。我听其言未云足，舍我先度横山腹。我徒三人共追之，一人前度安不危。我亦平行蹋乔亢虚亢，神完骨蹻脚不掉。侧身上视溪谷盲，杖撞玉版声彭□。神官见我开颜笑，前对一人壮非少。石坛坡陀可坐卧，我手承颏肘拄座。隆楼杰阁磊嵬高，天风飘飘吹我过。壮非少者哦七言，六字常语一字难。我以指撮白玉丹，行且咀噍行诘盘。口前截断第二句，绰虐顾我颜不欢。乃知仙人未贤圣，护短凭愚邀我敬。我能屈曲自世间，安能从汝巢神山。
读东方朔杂事:严严王母宫，下维万仙家。噫欠为飘风，濯手大雨沱。方朔乃竖子，骄不加禁诃。偷入雷电室，輷掉狂车。王母闻以笑，卫官助呀呀。不知万万人，生身埋泥沙。簸顿五山踣，流漂八维蹉。曰吾儿可憎，奈此狡狯何。方朔闻不喜，褫身络蛟蛇。瞻相北斗柄，两手自相挼。群仙急乃言，百犯庸不科。向观睥睨处，事在不可赦。欲不布露言，外口实喧哗。王母不得已，颜嚬口赍嗟。颔头可其奏，送以紫玉珂。方朔不惩创，挟恩更矜夸。诋欺刘天子，正昼溺殿衙。一旦不辞诀，摄身凌苍霞。
和李相公摄事南郊，览物兴怀，呈一二知旧:灿灿辰角曙，亭亭寒露朝。川原共澄映，云日还浮飘。上宰严祀事，清途振华镳。圆丘峻且坦，前对南山标。村树黄复绿，中田稼何饶。顾瞻想岩谷，兴叹倦尘嚣。惟彼颠瞑者，去公岂不辽。为仁朝自治，用静兵以销。勿惮吐捉勤，可歌风雨调。圣贤相遇少，功德今宣昭。
郴口又赠二首:山作剑攒江写镜，扁舟斗转疾于飞。回头笑向张公子，终日思归此日归。雪飐霜翻看不分，雷惊电激语难闻。沿涯宛转到深处，何限青天无片云。
和崔舍人咏月二十韵:三秋端正月，今夜出东溟。对日犹分势，腾天渐吐灵。未高烝远气，半上霁孤形。赫奕当躔次，虚徐度杳冥。长河晴散雾，列宿曙分萤。浩荡英华溢，萧疏物象泠。池边临倒照，檐际送横经。花树参差见，皋禽断续聆。牖光窥寂寞，砧影伴娉婷。幽坐看侵户，闲吟爱满庭。辉斜通壁练，彩碎射沙星。清洁云间路，空凉水上亭。净堪分顾兔，细得数飘萍。山翠相凝绿，林烟共幂青。过隅惊桂侧，当午觉轮停。属思摛霞锦，追欢罄缥瓶。郡楼何处望，陇笛此时听。右掖连台座，重门限禁扃。风台观滉漾，冰砌步青荧。独有虞庠客，无由拾落蓂。
咏雪赠张籍:只见纵横落，宁知远近来。飘飖还自弄，历乱竟谁催。座暖销那怪，池清失可猜。坳中初盖底，垤处遂成堆。慢有先居后，轻多去却回。度前铺瓦陇，发本积墙隈。穿细时双透，乘危忽半摧。舞深逢坎井，集早值层台。砧练终宜捣，阶纨未暇裁。城寒装睥睨，树冻裹莓苔。片片匀如剪，纷纷碎若挼。定非燖鹄鹭，真是屑琼瑰。纬繣观朝萼，冥茫瞩晚埃。当窗恒凛凛，出户即皑皑。压野荣芝菌，倾都委货财。娥嬉华荡漾，胥怒浪崔嵬。碛迥疑浮地，云平想辗雷。随车翻缟带，逐马散银杯。万屋漫汗合，千株照曜开。松篁遭挫抑，粪壤获饶培。隔绝门庭遽，挤排陛级才。岂堪裨岳镇，强欲效盐梅。隐匿瑕疵尽，包罗委琐该。误鸡宵呃喔，惊雀暗裴回。浩浩过三暮，悠悠匝九垓。鲸鲵陆死骨，玉石火炎灰。厚虑填溟壑，高愁斗魁□。日轮埋欲侧，坤轴压将颓。岸类长蛇搅，陵犹巨象豗。水官夸杰黠，木气怯胚胎。著地无由卷，连天不易推。龙鱼冷蛰苦，虎豹饿号哀。巧借奢华便，专绳困约灾。威贪陵布被，光肯离金罍。赏玩捐他事，歌谣放我才。狂教诗硉矹，兴与酒陪鳃。惟子能谙耳，诸人得语哉。助留风作党，劝坐火为媒。雕刻文刀利，搜求智网恢。莫烦相属和，传示及提孩。
送侯喜:已作龙钟后时者，懒于街里蹋尘埃。如今便别长官去，直到新年衙日来。
奉酬振武胡十二丈大夫:倾朝共羡宠光频，半岁迁腾作虎臣。戎旆暂停辞社树，里门先下敬乡人。横飞玉盏家山晓，远蹀金珂塞草春。自笑平生夸胆气，不离文字鬓毛新。
寒食直归遇雨:寒食时看度，春游事已违。风光连日直，阴雨半朝归。不见红球上，那论彩索飞。惟将新赐火，向曙著朝衣。
戏题牡丹:幸自同开俱阴隐，何须相倚斗轻盈。陵晨并作新妆面，对客偏含不语情。双燕无机还拂掠，游蜂多思正经营。长年是事皆抛尽，今日栏边暂眼明。
奉和虢州刘给事使君三堂新题二十一咏。北湖:闻说游湖棹，寻常到此回。应留醒心处，准拟醉时来。
奉和虢州刘给事使君三堂新题二十一咏。西山:新月迎宵挂，晴云到晚留。为遮西望眼，终是懒回头。
奉和虢州刘给事使君三堂新题二十一咏。孤屿:朝游孤屿南，暮戏孤屿北。所以孤屿鸟，与公尽相识。
游城南十六首。赛神:白布长衫紫领巾，差科未动是闲人。麦苗含穟桑生葚，共向田头乐社神。
游城南十六首。题于宾客庄:榆荚车前盖地皮，蔷薇蘸水笋穿篱。马蹄无入朱门迹，纵使春归可得知。
游城南十六首。晚春:草树知春不久归，百般红紫斗芳菲。杨花榆荚无才思，惟解漫天作雪飞。
游城南十六首。落花:已分将身著地飞，那羞践踏损光晖。无端又被春风误，吹落西家不得归。
游城南十六首。楸树二首:几岁生成为大树，一朝缠绕困长藤。谁人与脱青罗帔，看吐高花万万层。幸自枝条能树立，可烦萝蔓作交加。傍人不解寻根本，却道新花胜旧花。
游城南十六首。风折花枝:浮艳侵天难就看，清香扑地只遥闻。春风也是多情思，故拣繁枝折赠君。
游城南十六首。赠同游:唤起窗全曙，催归日未西。无心花里鸟，更与尽情啼。
游城南十六首。赠张十八助教:喜君眸子重清朗，携手城南历旧游。忽见孟生题竹处，相看泪落不能收。
游城南十六首。题韦氏庄:昔者谁能比，今来事不同。寂寥青草曲，散漫白榆风。架倒藤全落，篱崩竹半空。宁须惆怅立，翻覆本无穷。
游城南十六首。晚雨:廉纤晚雨不能晴，池岸草间蚯蚓鸣。投竿跨马蹋归路，才到城门打鼓声。
游城南十六首。出城:暂出城门蹋青草，远于林下见春山。应须韦杜家家到，只有今朝一日闲。
游城南十六首。把酒:扰扰驰名者，谁能一日闲。我来无伴侣，把酒对南山。
游城南十六首。嘲少年:直把春偿酒，都将命乞花。只知闲信马，不觉误随车。
游城南十六首。楸树:青幢紫盖立童童，细雨浮烟作彩笼。不得画师来貌取，定知难见一生中。
游城南十六首。遣兴:断送一生惟有酒，寻思百计不如闲。莫忧世事兼身事，须著人间比梦间。
游太平公主山庄:公主当年欲占春，故将台榭押城闉。欲知前面花多少，直到南山不属人。
广宣上人频见过:三百六旬长扰扰，不冲风雨即尘埃。久惭朝士无裨补，空愧高僧数往来。学道穷年何所得，吟诗竟日未能回。天寒古寺游人少，红叶窗前有几堆。
闲游二首:雨后来更好，绕池遍青青。柳花闲度竹，菱叶故穿萍。独坐殊未厌，孤斟讵能醒。持竿至日暮，幽咏欲谁听。兹游苦不数，再到遂经旬。萍盖污池净，藤笼老树新。林乌鸣讶客，岸竹长遮邻。子云只自守，奚事九衢尘。
咏灯花同侯十一:今夕知何夕，花然锦帐中。自能当雪暖，那肯待春红。黄里排金粟，钗头缀玉虫。更烦将喜事，来报主人公。
秋字:淮南悲木落，而我亦伤秋。况与故人别，那堪羁宦愁。荣华今异路，风雨昔同忧。莫以宜春远，江山多胜游。
过始兴江口感怀:忆作儿童随伯氏，南来今只一身存。目前百口还相逐，旧事无人可共论。
游西林寺题萧二兄郎中旧堂:中郎有女能传业，伯道无儿可保家。偶到匡山曾住处，几行衰泪落烟霞。
雨中寄张博士籍、侯主簿喜:放朝还不报，半路蹋泥归。雨惯曾无节，雷频自失威。见墙生菌遍，忧麦作蛾飞。岁晚偏萧索，谁当救晋饥。
早春与张十八博士籍游杨尚书林亭…兼呈白冯二阁老:墙下春渠入禁沟，渠冰初破满渠浮。凤池近日长先暖，流到池时更不流。
同水部张员外籍曲江春游，寄白二十二舍人:漠漠轻阴晚自开，青天白日映楼台。曲江水满花千树，有底忙时不肯来。
送张道士:大匠无弃材，寻尺各有施。况当营都邑，杞梓用不疑。张侯嵩高来，面有熊豹姿。开口论利害，剑锋白差差。恨无一尺捶，为国苔羌夷。诣阙三上书，臣非黄冠师。臣有胆与气，不忍死茅茨。又不媚笑语，不能伴儿嬉。乃著道士服，众人莫臣知。臣有平贼策，狂童不难治。其言简且要，陛下幸听之。天空日月高，下照理不遗。或是章奏繁，裁择未及斯。宁当不俟报，归袖风披披。答我事不尔，吾亲属吾思。昨宵梦倚门，手取连环持。今日有书至，又言归何时。霜天熟柿栗，收拾不可迟。岭北梁可构，寒鱼下清伊。既非公家用，且复还其私。从容进退间，无一不合宜。时有利不利，虽贤欲奚为。但当励前操，富贵非公谁。
海水:海水非不广，邓林岂无枝。风波一荡薄，鱼鸟不可依。海水饶大波，邓林多惊风。岂无鱼与鸟，巨细各不同。海有吞舟鲸，邓有垂天鹏。苟非鳞羽大，荡薄不可能。我鳞不盈寸，我羽不盈尺。一木有余阴，一泉有馀泽。我将辞海水，濯鳞清冷池。我将辞邓林，刷羽蒙笼枝。海水非爱广，邓林非爱枝。风波亦常事，鳞鱼自不宜。我鳞日已大，我羽日已修。风波无所苦，还作鲸鹏游。
辞唱歌:抑逼教唱歌，不解看艳词。坐中把酒人，岂有欢乐姿。幸有伶者妇，腰身如柳枝。但令送君酒，如醉如憨痴。声自肉中出，使人能逶随。复遣悭吝者，赠金不皱眉。岂有长直夫，喉中声雌雌。君心岂无耻，君岂是女儿。君教发直言，大声无休时。君教哭古恨，不肯复吞悲。乍可阻君意，艳歌难可为。
春雪:片片驱鸿急，纷纷逐吹斜。到江还作水，著树渐成花。越喜飞排瘴，胡愁厚盖砂。兼云封洞口，助月照天涯。暝见迷巢鸟，朝逢失辙车。呈丰尽相贺，宁止力耕家。
池上絮:池上无风有落晖，杨花晴后自飞飞。为将纤质凌清镜，湿却无穷不得归。
望禁门松雪:宿云开霁景，佳气此时浓。瑞雪凝清禁，祥烟幂小松。依稀鸳瓦出，隐映凤楼重。金阙晴光照，琼枝瑞色封。叶铺全类玉，柯偃乍疑龙。讵比寒山上，风霜老昔容。
广宣上人以诗贺放榜和谢:延英面奉入春闱，亦选功夫亦选奇。在冶只求金不耗，用心空学秤无私。龙门变化人皆望，莺谷飞鸣自有时。独喜至公谁是证，弥天上人与新诗。
春游曲二首:万树江边杏，新开一夜风。满园深浅色，照在绿波中。上苑何穷树，花间次第新。香车与丝骑，风静亦生尘。
从军词三首:戈甲从军久，风云识阵难。今朝拜韩信，计日斩成安。燕颔多奇相，狼头敢犯边。寄言班定远，正是立功年。旄头夜落捷书飞，来奏金门著赐衣。白马将军频破敌，黄龙戍卒几时归。
平戎辞:太白秋高助发兵，长风夜卷虏尘清。男儿解却腰间剑，喜见从王道化平。
游春词二首:曲江绿柳变烟条，寒谷冰随暖气销。才见春光生绮陌，已闻清乐动云韶。经过柳陌与桃蹊，寻逐春光著处迷。鸟度时时冲絮起，花繁衮衮压枝低。
洛阳清明日雨霁:晓日清明天，夜来嵩少雨。千门尚烟火，九陌无尘土。酒绿河桥春，漏闲宫殿午。游人恋芳草，半犯严城鼓。
夏游招隐寺暴雨晚晴:竹柏风雨过，萧疏台殿凉。石渠写奔溜，金刹照颓阳。鹤飞岩烟碧，鹿鸣涧草香。山僧引清梵，幡盖绕回廊。
贡院楼北新栽小松:青苍初得地，华省植来新。尚带山中色，犹含洞里春。近楼依北户，隐砌净游尘。鹤寿应成盖，龙形未有鳞。为梁资大厦，封爵耻嬴秦。幸此观光日，清风屡得亲。
赋得风动万年枝:嘉名标万祀，擢秀出深宫。嫩叶含烟霭，芳柯振惠风。参差摇翠色，绮靡舞晴空。气禀祯祥异，荣沾雨露同。天年方未极，圣寿比应崇。幸列华林里，知殊众木中。
赋得春风扇微和:春晴生缥缈，软吹和初遍。池影动渊沦，山容发葱蒨。迟迟入绮阁，习习流芳甸。树杪飏莺啼，阶前落花片。韶光恐闲放，旭日宜游宴。文客拂尘衣，仁风愿回扇。
赋得春风扇微和:青阳初入律，淑气应春风。始辨梅花里，俄分柳色中。依微开夕照，澹荡媚晴空。拂水生蘋末，经岩触桂丛。稍抽兰叶紫，微吐杏花红。愿逐仁风布，将俾生植功。
赋得春风扇微和:喜见阳和至，遥知橐籥功。迟迟散南阳，袅袅逐东风。暗入芳园里，潜吹草木中。兰荪才有绿，桃杏未成红。已觉寒光尽，还看淑气通。由来荣与悴，今日发应同。
公子行:金羁白面郎，何处蹋青来。马娇郎半醉，躞蹀望楼台。似见楼上人，玲珑窗户开。隔花闻一笑，落日不知回。
古意:十三学绣罗衣裳，自怜红袖闻馨香。人言此是嫁时服，含笑不刺双鸳鸯。郎年十九髭未生，拜官天下闻郎名。车马骈阗贺门馆，自然不失为公卿。是时妾家犹未贫，兄弟出入双车轮。繁华全盛两相敌，与郎年少为婚姻。郎家居近御沟水，豪门客尽蹑珠履。雕盘酒器常不干，晓入中厨妾先起。姑嫜严肃有规矩，小姑娇憨意难取。朝参暮拜白玉堂，绣衣著尽黄金缕。妾貌渐衰郎渐薄，时时强笑意索寞。知郎本来无岁寒，几回掩泪看花落。妾年四十丝满头，郎年五十封公侯。男儿全盛日忘旧，银床羽帐空飕飗。庭花红遍蝴蝶飞，看郎佩玉下朝时。归来略略不相顾，却令侍婢生光辉。郎恨妇人易衰老，妾亦恨深不忍道。看郎强健能几时，年过六十还枯槁。
送戴端公赴容州:分命诸侯重，葳蕤绣服香。八蛮治险阻，千骑蹋繁霜。山断旌旗出，天晴剑珮光。还将小戴礼，远出化南方。
春日晴原野望:东风吹暖气，消散入晴天。渐变池塘色，欲生杨柳烟。蒙茸花向月，潦倒客经年。乡思应愁望，江湖春水连。
湘妃怨:舜欲省蛮陬，南巡非逸游。九山沉白日，二女泣沧洲。目极楚云断，恨连湘水流。至今闻鼓瑟，咽绝不胜愁。
冬晚送友人使西蕃:驿使向天西，巡羌复入氐。玉关晴有雪，砂碛雨无泥。落泪军中笛，惊眠塞上鸡。逢春乡思苦，万里草萋萋。
西蜀送许中庸归秦赴举:春色华阳国，秦人此别离。驿楼横水影，乡路入花枝。日暖莺飞好，山晴马去迟。剑门当石隘，栈阁入云危。独鹤心千里，贫交酒一卮。桂条攀偃蹇，兰叶藉参差。旅梦惊蝴蝶，残芳怨子规。碧霄今夜月，惆怅上峨嵋。
送灵一上人:十年劳远别，一笑喜相逢。又上青山去，青山千万重。
和王中丞使君春日过高评事幽居:风光满路旗幡出，林下高人待使君。笑藉紫兰相向醉，野花千树落纷纷。
和王中丞中和日:节应中和天地晴，繁弦叠鼓动高城。汉家分刺诸侯贵，一曲阳春江水清。
若耶溪逢陆澧:溪上春晴聊看竹，谁言驿使此相逢。担簦蹑屐仍多病，笑杀云间陆士龙。
夜泊荆溪:小雪已晴芦叶暗，长波乍急鹤声嘶。孤舟一夜宿流水，眼看山头月落溪。
山中秋夜喜周士闲见过:青山高处上不易，白云深处行亦难。留君不宿对秋月，莫厌山空泉石寒。
将归旧山留别:相共游梁今独还，异乡摇落忆空山。信陵死后无公子，徒向夷门学抱关。
游洞灵观:初访西城礼少君，独行深入洞天云。风吹青桂寒花落，香绕仙坛处处闻。
酬幽居闲上人喜及第后见赠:九霄心在劳相问，四十年间岂足惊。风动自然云出岫，高僧不用笑浮生。
洛下赠彻公:天竺沙门洛下逢，请为同社笑相容。支颐忽望碧云里，心爱嵩山第几重。
春日南山行:处处看山不可行，野花相向笑无成。长嫌为客过州县，渐被时人识姓名。
步虚词二首:汉武清斋读鼎书，太官扶上画云车。坛上月明宫殿闭，仰看星斗礼空虚。楼殿层层阿母家，昆仑山顶驻红霞。笙歌出见穆天子，相引笑看琪树花。
送友人游嵩山:嵩山归路绕天坛，雪影松声满谷寒。君见九龙潭上月，莫辞清夜访袁安。
伏翼西洞送夏方庆:洞里春晴花正开，看花出洞几时回。殷勤好去武陵客，莫引世人相逐来。
寓兴:桃李有奇质，樗栎无妙姿。皆承庆云沃，一种春风吹。美恶苟同归，喧嚣徒尔为。相将任玄造，聊醉手中卮。
福州送郑楚材赴京，时监察刘公亮有感激郑意:美人河岳灵，家本荥水濆。门承若兰族，身蕴如琼文。早折青桂枝，俯窥鸿鹄群。迩来丹霄姿，远逐苍梧云。有伊光鉴人，惜兹瑶蕙薰。中酣前激昂，四座同氛氲。海郡梅霪晴，山邮炎景曛。回翔罢南游，鸣唳期西闻。秦塞鸾凤征，越江云雨分。从兹一别离，伫致如尧君。
汝川行:汝坟春女蚕忙月，朝起采桑日西没。轻绡裙露红罗袜，半蹋金梯倚枝歇。垂空玉腕若无骨，映叶朱唇似花发。相欢谁是游冶郎，蚕休不得岐路旁。
荆南夏夜水楼怀昭丘直上人云梦李莘:无机成旅逸，中夜上江楼。云尽月如练，水凉风似秋。凫声闻梦泽，黛色上昭丘。不远人情在，良宵恨独游。
九日广陵同陈十五先辈登高怀林十二先辈:客路重阳日，登高寄上楼。风烟今令节，台阁古雄州。泛菊聊斟酒，持萸懒插头。情人共惆怅，良久不同游。
述德上兴元严仆射:山横碧立并雄岷，大阜洪川共降神。心合云雷清祸乱，力回天地作阳春。非熊德愧当周辅，称杰叨惭首汉臣。何幸腐儒无一艺，得为门下食鱼人。
薛舍人使君观察韩判官侍御许雨晴到所居既霁先呈即事:江皋昨夜雨收梅，寂寂衡门与钓台。西岛落花随水至，前山飞鸟出云来。观风驷马能言驻，行县双旌许暂回。岂不偶然聊为竹，空令石径扫莓苔。
和太原郑中丞登龙兴寺阁:青窗朱户半天开，极目凝神望几回。晋国颓墉生草树，皇家瑞气在楼台。千条水入黄河去，万点山从紫塞来。独恨侍游违长者，不知高意是谁陪。
和严长官秋日登太原龙兴寺阁野望:百丈化城楼，君登最上头。九霄回栈路，八到视并州。烟火遗尧庶，山河启圣猷。短垣齐介岭，片白指分流。清铎中天籁，哀鸣下界秋。境闲知道胜，心远见名浮。岂念乘肥马，方应驾大牛。自怜蓬逐吹，不得与良游。
读周太公传:论兵去商虐，讲德兴周道。屠沽未遇时，岂异兹川老。
乐津店北陂:婵娟有丽玉如也，美笑当予系予马。罗帏碧簟岂相容，行到山头忆山下。
出蜀门:北客今朝出蜀门，翛然领得入时魂。游人莫道归来易，三不曾闻古老言。
述德上兴元严仆射:推车阃外主恩新，今日梁川草遍春。玉色据鞍双节下，扬兵百万路无尘。
送闻上人游嵩山:二室峰峰昔愿游，从云从鹤思悠悠。丹梯石路君先去，为上青冥最上头。
山中老僧:笑向来人话古时，绳床竹杖自扶持。秋深头冷不能剃，白黑苍然发到眉。
奉平淮夷雅表。方城命愬守也卒入蔡得其大丑以平淮右:方城临临，王卒峙之。匪徼匪竞，皇有正命。皇命于愬，往舒余仁。踣彼艰顽，柔惠是驯。愬拜即命，于皇之训。既砺既攻，以后厥刃。王师嶷嶷，熊罴是式。衔勇韬力，日思予殛。寇昏以狂，敢蹈愬疆。士获厥心，大袒高骧。长戟酋矛，粲其绥章。右翦左屠，聿禽其良。其良既宥，告以父母。恩柔于肌，卒贡尔有。维彼攸恃，乃侦乃诱。维彼攸宅，乃发乃守。其恃爰获，我功我多。阴谍厥图，以究尔讹。雨雪洋洋，大风来加，于燠其寒，于迩其遐。汝阴之茫，悬瓠之峨。是震是拔，大歼厥家。狡虏既縻，输于国都。示之市人，即社行诛。乃谕乃止，蔡有厚喜。完其室家，仰父俯子。汝水沄沄，既清而瀰。蔡人行歌，我步逶迟。蔡人歌矣，蔡风和矣。孰颣蔡初，胡甈尔居。式慕以康，为愿有馀。是究是咨，皇德既舒。皇曰咨愬，裕乃父功。昔我文祖，惟西平是庸。内诲于家，外刑于邦。孰是蔡人，而不率从。蔡人率止，惟西平有子。西平有子，惟我有臣。畴允大邦，俾惠我人。于庙告功，以顾万方。
唐铙歌鼓吹曲十二篇。刘武周败裴寂咸有晋…靖本邦第九:本邦伊晋，惟时不靖。根柢之摇，枯叶攸病。守臣不任，勩于神圣。惟越之兴，翦焉则定。洪惟我理，式和以敬。群顽既夷，庶绩咸正。皇谟载大，惟人之庆。
同刘二十八院长述旧言怀感时书事奉寄澧州…赠二君子:弱岁游玄圃，先容幸弃瑕。名劳长者记，文许后生夸。鷃翼尝披隼，蓬心类倚麻。继酬天禄署，俱尉甸侯家。宪府初收迹，丹墀共拜嘉。分行参瑞兽，传点乱宫鸦。执简宁循枉，持书每去邪。鸾凤标魏阙，熊武负崇牙。辨色宜相顾，倾心自不哗。金炉仄流月，紫殿启晨霞。未竟迁乔乐，俄成失路嗟。还如渡辽水，更似谪长沙。别怨秦城暮，途穷越岭斜。讼庭闲枳棘，候吏逐麋麚。三载皇恩畅，千年圣历遐。朝宗延驾海，师役罢梁溠。京邑搜贞干，南宫步渥洼。世惟材是梓，人仰骥中骅。欻刺苗入地，仍逾赣石崖。礼容垂琫□，戍备响錏鍜。宠即郎官旧，威从太守加。建旟翻鸷鸟，负弩绕文蛇。册府荣八命，中闱盛六珈。肯随胡质矫，方恶马融奢。褒德符新换，怀仁道并遮。俗嫌龙节晚，朝讶介圭赊。禹贡输苞匦，周官赋秉秅。雄风吞七泽，异产控三巴。即事观农稼，因时展物华。秋原被兰叶，春渚涨桃花。令肃军无扰，程悬市禁贳。不应虞竭泽，宁复叹栖苴。蹀躞驺先驾，笼铜鼓报衙。染毫东国素，濡印锦溪砂。货积舟难泊，人归山倍畬。吴歈工折柳，楚舞旧传芭。隐几松为曲，倾樽石作污。寒初荣橘柚，夏首荐枇杷。祀变荆巫祷，风移鲁妇髽。已闻施恺悌，还睹正奇邪。慕友惭连璧，言姻喜附葭。沉埋全死地，流落半生涯。入郡腰恒折，逢人手尽叉。敢辞亲耻污，唯恐长疵瘕。善幻迷冰火，齐谐笑柏涂。东门牛屡饭，中散虱空爬。逸戏看猿斗，殊音辨马挝。渚行狐作孽，林宿鸟为□。同病忧能老，新声厉似姱。岂知千仞坠，只为一毫差。守道甘长绝，明心欲自□。贮愁听夜雨，隔泪数残葩。枭族音常聒，豺群喙竞呀。岸芦翻毒蜃，谿竹斗狂犘。野鹜行看弋，江鱼或共叉。瘴氛恒积润，讹火亟生煆。耳静烦喧蚁，魂惊怯怒蛙。风枝散陈叶，霜蔓綖寒瓜。雾密前山桂，冰枯曲沼蕸。思乡比庄舄，遁世遇眭夸。渔舍茨荒草，村桥卧古槎。御寒衾用罽，挹水勺仍椰。窗蠹惟潜蝎，甍涎竞缀蜗。引泉开故窦，护药插新笆。树怪花因槲，虫怜目待虾。骤歌喉易嗄，饶醉鼻成齄。曳捶牵羸马，垂蓑牧艾豭。已看能类鳖，犹讶雉为鷨。谁采中原菽，徒巾下泽车。俚儿供苦笋，伧父馈酸楂。劝策扶危杖，邀持当酒茶。道流征短褐，禅客会袈裟。香饭舂菰米，珍蔬折五茄。方期饮甘露，更欲吸流霞。屋鼠从穿兀，林狙任攫拏。春衫裁白纻，朝帽挂乌纱。屡叹恢恢网，频摇肃肃罝。衰荣因蓂荚，盈缺几虾蟆。路识沟边柳，城闻陇上笳。共思捐佩处，千骑拥青緺。
弘农公以硕德伟材屈于诬枉左官…谨献诗五十韵以毕微志:知命儒为贵，时中圣所臧。处心齐宠辱，遇物任行藏。关识新安地，封传临晋乡。挺生推豹蔚，遐步仰龙骧。干有千寻竦，精闻百炼钢。茂功期舜禹，高韵状羲黄。足逸诗书囿，锋摇翰墨场。雅歌张仲德，颂祝鲁侯昌。宪府初腾价，神州转耀铓。右言盈简策，左辖备条纲。响切晨趋佩，烟浓近侍香。司仪六礼洽，论将七兵扬。合乐来仪凤，尊祠重饩羊。卿材优柱石，公器擅岩廊。峻节临衡峤，和风满豫章。人归父母育，郡得股肱良。细故谁留念，烦言肯过防。璧非真盗客，金有误持郎。龟虎休前寄，貂蝉冠旧行。训刑方命吕，理剧复推张。直用明销恶，还将道胜刚。敬逾齐国社，恩比召南棠。希怨犹逢怒，多容竞忤强。火炎侵琬琰，鹰击谬鸾凰。刻木终难对，焚芝未改芳。远迁逾桂岭，中徙滞馀杭。顾土虽怀赵，知天讵畏匡。论嫌齐物诞，骚爱远游伤。丽泽周群品，重明照万方。斗间收紫气，台上挂清光。福为深仁集，妖从盛德禳。秦民啼畎亩，周士舞康庄。采绶还垂艾，华簪更截肪。高居迁鼎邑，遥傅好书王。碧树环金谷，丹霞映上阳。留欢唱容与，要醉对清凉。故友仍同里，常僚每合堂。渊龙过许劭，冰鲤吊王祥。玉漏天门静，铜驼御路荒。涧瀍秋潋滟，嵩少暮微茫。遵渚徒云乐，冲天自不遑。降神终入辅，种德会明扬。独弃伧人国，难窥夫子墙。通家殊孔李，旧好即潘杨。世议排张挚，时情弃仲翔。不言缧绁枉，徒恨纆徽长。贾赋愁单阏，邹书怯大梁。炯心那自是，昭世懒佯狂。鸣玉机全息，怀沙事不忘。恋恩何敢死，垂泪对清湘。
零陵赠李卿元侍御简吴武陵:理世固轻士，弃捐湘之湄。阳光竞四溟，敲石安所施。铩羽集枯干，低昂互鸣悲。朔云吐风寒，寂历穷秋时。君子尚容与，小人守竞危。惨凄日相视，离忧坐自滋。尊酒聊可酌，放歌谅徒为。惜无协律者，窈眇弦吾诗。
寄韦珩:初拜柳州出东郊，道旁相送皆贤豪。回眸炫晃别群玉，独赴异域穿蓬蒿。炎烟六月咽口鼻，胸鸣肩举不可逃。桂州西南又千里，漓水斗石麻兰高。阴森野葛交蔽日，悬蛇结虺如蒲萄。到官数宿贼满野，缚壮杀老啼且号。饥行夜坐设方略，笼铜枹鼓手所操。奇疮钉骨状如箭，鬼手脱命争纤毫。今年噬毒得霍疾，支心搅腹戟与刀。迩来气少筋骨露，苍白瀄汩盈颠毛。君今矻矻又窜逐，辞赋已复穷诗骚。神兵庙略频破虏，四溟不日清风涛。圣恩倘忽念地苇，十年践蹈久已劳。幸因解网入鸟兽，毕命江海终游遨。愿言未果身益老，起望东北心滔滔。
奉和杨尚书郴州追和故李中书夏日登北楼…依本诗韵次用:郡楼有遗唱，新和敌南金。境以道情得，人期幽梦寻。层轩隔炎暑，迥野恣窥临。凤去徽音续，芝焚芳意深。游鳞出陷浦，唳鹤绕仙岑。风起三湘浪，云生万里阴。宏规齐德宇，丽藻竞词林。静契分忧术，闲同迟客心。骅骝当远步，鶗鴂莫相侵。今日登高处，还闻梁父吟。
诏追赴都回寄零陵亲故:每忆纤鳞游尺泽，翻愁弱羽上丹霄。岸傍古堠应无数，次第行看别路遥。
过衡山见新花开却寄弟:故国名园久别离，今朝楚树发南枝。晴天归路好相逐，正是峰前回雁时。
岭南江行:瘴江南去入云烟，望尽黄茆是海边。山腹雨晴添象迹，潭心日暖长蛟涎。射工巧伺游人影，飓母偏惊旅客船。从此忧来非一事，岂容华发待流年。
酬贾鹏山人郡内新栽松寓兴见赠二首:芳朽自为别，无心乃玄功。夭夭日放花，荣耀将安穷。青松遗涧底，擢莳兹庭中。积雪表明秀，寒花助葱茏。贞幽夙有慕，持以延清风。无能常闭阁，偶以静见名。奇姿来远山，忽似人家生。劲色不改旧，芳心与谁荣。喧卑岂所安，任物非我情。清韵动竽瑟，谐此风中声。
种柳戏题:柳州柳刺史，种柳柳江边。谈笑为故事，推移成昔年。垂阴当覆地，耸干会参天。好作思人树，惭无惠化传。
奉和周二十二丈酬郴州侍郎衡江夜泊得韶州书…代意之作:丘山仰德耀，天路下征騑。梦喜三刀近，书嫌五载违。凝情江月落，属思岭云飞。会入司徒府，还邀周掾归。
法华寺石门精舍三十韵:拘情病幽郁，旷志寄高爽。愿言怀名缁，东峰旦夕仰。始欣云雨霁，尤悦草木长。道同有爱弟，披拂恣心赏。松谿窈窕入，石栈夤缘上。萝葛绵层甍，莓苔侵标榜。密林互对耸，绝壁俨双敞。堑峭出蒙笼，墟险临滉漾。稍疑地脉断，悠若天梯往。结构罩群崖，回环驱万象。小劫不逾瞬，大千若在掌。体空得化元，观有遗细想。喧烦困蠛蠓，跼蹐疲魍魉。寸进谅何营，寻直非所枉。探奇极遥瞩，穷妙閟清响。理会方在今，神开庶殊曩。兹游苟不嗣，浩气竟谁养。道异诚所希，名宾匪余仗。超摅藉外奖，俯默有内朗。鉴尔揖古风，终焉乃吾党。潜躯委缰锁，高步谢尘坱。蓄志徒为劳，追踪将焉仿。淹留值颓暮，眷恋睇遐壤。映日雁联轩，翻云波泱漭。殊风纷已萃，乡路悠且广。羁木畏漂浮，离旌倦摇荡。昔人叹违志，出处今已两。何用期所归，浮图有遗像。幽蹊不盈尺，虚室有函丈。微言信可传，申旦稽吾颡。
游朝阳岩遂登西亭二十韵:谪弃殊隐沦，登陟非远郊。所怀缓伊郁，讵欲肩夷巢。高岩瞰清江，幽窟潜神蛟。开旷延阳景，回薄攒林梢。西亭构其巅，反宇临呀庨。背瞻星辰兴，下见云雨交。惜非吾乡土，得以荫菁茆。羁贯去江介，世仕尚函崤。故墅即沣川，数亩均肥硗。台馆葺荒丘，池塘疏沉坳。会有圭组恋，遂贻山林嘲。薄躯信无庸，琐屑剧斗筲。囚居固其宜，厚羞久已包。庭除植蓬艾，隟牖悬蟏蛸。所赖山川客，扁舟枉长梢。挹流敌清觞，掇野代嘉肴。适道有高言，取乐非弦匏。逍遥屏幽昧，淡薄辞喧呶。晨鸡不余欺，风雨闻嘐嘐。再期永日闲，提挈移中庖。
南涧中题:秋气集南涧，独游亭午时。回风一萧瑟，林影久参差。始至若有得，稍深遂忘疲。羁禽响幽谷，寒藻舞沦漪。去国魂已远，怀人泪空垂。孤生易为感，失路少所宜。索寞竟何事，徘徊只自知。谁为后来者，当与此心期。
游石角过小岭至长乌村:志适不期贵，道存岂偷生。久忘上封事，复笑升天行。窜逐宦湘浦，摇心剧悬旌。始惊陷世议，终欲逃天刑。岁月杀忧栗，慵疏寡将迎。追游疑所爱，且复舒吾情。石角恣幽步，长乌遂遐征。磴回茂树断，景晏寒川明。旷望少行人，时闻田鹳鸣。风篁冒水远，霜稻侵山平。稍与人事闲，益知身世轻。为农信可乐，居宠真虚荣。乔木馀故国，愿言果丹诚。四支反田亩，释志东皋耕。
游南亭夜还叙志七十韵:夙抱丘壑尚，率性恣游遨。中为吏役牵，十祀空悁劳。外曲徇尘辙，私心寄英髦。进乏廓庙器，退非乡曲豪。天命斯不易，鬼责将安逃。屯难果见凌，剥丧宜所遭。神明固浩浩，众口徒嗷嗷。投迹山水地，放情咏离骚。再怀曩岁期，容与驰轻舠。虚馆背山郭，前轩面江皋。重叠间浦溆，逦迤驱岩嶅。积翠浮澹滟，始疑负灵鳌。丛林留冲飙，石砾迎飞涛。旷朗天景霁，樵苏远相号。澄潭涌沉鸥，半壁跳悬猱。鹿鸣验食野，鱼乐知观濠。孤赏诚所悼，暂欣良足褒。留连俯棂槛，注我壶中醪。朵颐进芰实，擢手持蟹螯。炊稻视爨鼎，脍鲜闻操刀。野蔬盈倾筐，颇杂池沼芼。缅慕鼓枻翁，啸咏哺其糟。退想于陵子，三咽资李螬。斯道难为偕，沉忧安所韬。曲渚怨鸿鹄，环洲凋兰。ū暮景回西岑，北流逝滔滔。徘徊遂昏黑，远火明连艘。木落寒山静，江空秋月高。敛袂戒还徒，善游矜所操。趣浅戢长枻，乘深屏轻篙。旷望援深竿，哀歌叩鸣艚。中川恣超忽，漫若翔且翱。淹泊遂所止，野风自颾颾。涧急惊鳞奔，蹊荒饥兽嗥。入门守拘絷，凄戚增郁陶。慕士情未忘，怀人首徒搔。内顾乃无有，德輶甚鸿毛。名窃久自欺，食浮固云叨。问牛悲衅钟，说彘惊临牢。永遁刀笔吏，宁期簿书曹。中兴遂群物，裂壤分鞬櫜。岷凶既云捕，吴虏亦已鏖。捍御盛方虎，谟明富伊咎。披山穷木禾，驾海逾蟠桃。重来越裳雉，再返西旅獒。左右抗槐棘，纵横罗雁羔。三辟咸肆宥，众生均覆焘。安得奉皇灵，在宥解天弢。归诚慰松梓，陈力开蓬蒿。卜室有鄠杜，名田占沣涝。磻溪近余基，阿城连故濠。螟蛑愿亲燎，荼堇甘自薅。饥食期农耕，寒衣俟蚕缲。及骭足为温，满腹宁复饕。安将蒯及菅，谁慕粱与膏。弋林驱雀鷃，渔泽从鳅鱽。观象嘉素履，陈诗谢干旄。方托麋鹿群，敢同骐骥槽。处贱无溷浊，固穷匪淫慆。踉跄辞束缚，悦怿换煎熬。登年徒负版，兴役趋代鼛。目眩绝浑浑，耳喧息嘈嘈。兹焉毕余命，富贵非吾曹。长沙哀纠纆，汉阴嗤桔槔。苟伸击壤情，机事息秋豪。海雾多蓊郁，越风饶腥臊。宁唯迫魑魅，所惧齐焄藨。知罃怀褚中，范叔恋绨袍。伊人不可期，慷慨徒忉忉。
独觉:觉来窗牖空，寥落雨声晓。良游怨迟暮，末事惊纷扰。为问经世心，古人难尽了。
零陵春望:平野春草绿，晓莺啼远林。日晴潇湘渚，云断岣嵝岑。仙驾不可望，世途非所任。凝情空景慕，万里苍梧阴。
雨晴至江渡:江雨初晴思远步，日西独向愚溪渡。渡头水落村径成，撩乱浮槎在高树。
湘岸移木芙蓉植龙兴精舍:有美不自蔽，安能守孤根。盈盈湘西岸，秋至风露繁。丽影别寒水，秾芳委前轩。芰荷谅难杂，反此生高原。
田家三首:蓐食徇所务，驱牛向东阡。鸡鸣村巷白，夜色归暮田。札札耒耜声，飞飞来乌鸢。竭兹筋力事，持用穷岁年。尽输助徭役，聊就空自眠。子孙日已长，世世还复然。篱落隔烟火，农谈四邻夕。庭际秋虫鸣，疏麻方寂历。蚕丝尽输税，机杼空倚壁。里胥夜经过，鸡黍事筵席。各言官长峻，文字多督责。东乡后租期，车毂陷泥泽。公门少推恕，鞭朴恣狼藉。努力慎经营，肌肤真可惜。迎新在此岁，唯恐踵前迹。古道饶蒺藜，萦回古城曲。蓼花被堤岸，陂水寒更绿。是时收获竟，落日多樵牧。风高榆柳疏，霜重梨枣熟。行人迷去住，野鸟竞栖宿。田翁笑相念，昏黑慎原陆。今年幸少丰，无厌饘与粥。
行路难三首:君不见夸父逐日窥虞渊，跳踉北海超昆仑。披霄决汉出沆漭，瞥裂左右遗星辰。须臾力尽道渴死。狐鼠蜂蚁争噬吞。北方竫人长九寸，开口抵掌更笑喧。啾啾饮食滴与粒，生死亦足终天年。睢盱大志小成遂，坐使儿女相悲怜。虞衡斤斧罗千山，工命采斫杙与椽。深林土剪十取一，百牛连鞅摧双辕。万围千寻妨道路，东西蹶倒山火焚。遗馀毫末不见保，躏跞涧壑何当存。群材未成质已夭，突兀哮豁空岩峦。柏梁天灾武库火，匠石狼顾相愁冤。君不见南山栋梁益稀少，爱材养育谁复论。飞雪断道冰成梁，侯家炽炭雕玉房。蟠龙吐耀虎喙张，熊蹲豹踯争低昂。攒峦丛崿射朱光，丹霞翠雾飘奇香。美人四向回明珰，雪山冰谷晞太阳。星躔奔走不得止，奄忽双燕栖虹梁。风台露榭生光饰，死灰弃置参与商。盛时一去贵反贱，桃笙葵扇安可当。
放鹧鸪词:楚越有鸟甘且腴，嘲嘲自名为鹧鸪。徇媒得食不复虑，机械潜发罹罝罦。羽毛摧折触笼籞，烟火煽赫惊庖厨。鼎前芍药调五味，膳夫攘腕左右视。齐王不忍觳觫牛，简子亦放邯郸鸠。二子得意犹念此，况我万里为孤囚。破笼展翅当远去，同类相呼莫相顾。
闻黄鹂:倦闻子规朝暮声，不意忽有黄鹂鸣。一声梦断楚江曲，满眼故园春意生。目极千里无山河，麦芒际天摇清波。王畿优本少赋役，务闲酒熟饶经过。此时晴烟最深处，舍南巷北遥相语。翻日迥度昆明飞，凌风邪看细柳翥。我今误落千万山，身同伧人不思还。乡禽何事亦来此，令我生心忆桑梓。闭声回翅归务速，西林紫椹行当熟。
读书:幽沉谢世事，俯默窥唐虞。上下观古今，起伏千万途。遇欣或自笑，感戚亦以吁。缥帙各舒散，前后互相逾。瘴痾扰灵府，日与往昔殊。临文乍了了，彻卷兀若无。竟夕谁与言，但与竹素俱。倦极便倒卧，熟寐乃一苏。欠伸展肢体，吟咏心自愉。得意适其适，非愿为世儒。道尽即闭口，萧散捐囚拘。巧者为我拙，智者为我愚。书史足自悦，安用勤与劬。贵尔六尺躯，勿为名所驱。
掩役夫张进骸:生死悠悠尔，一气聚散之。偶来纷喜怒，奄忽已复辞。为役孰贱辱，为贵非神奇。一朝纩息定，枯朽无妍媸。生平勤皂枥，剉秣不告疲。既死给槥椟，葬之东山基。奈何值崩湍，荡析临路垂。髐然暴百骸，散乱不复支。从者幸告余，眷之涓然悲。猫虎获迎祭，犬马有盖帷。伫立唁尔魂，岂复识此为。畚锸载埋瘗，沟渎护其危。我心得所安，不谓尔有知。掩骼著春令，兹焉适其时。及物非吾事，聊且顾尔私。
插田歌:冈头花草齐，燕子东西飞。田塍望如线，白水光参差。农妇白纻裙，农父绿蓑衣。齐唱郢中歌，嘤伫如竹枝。但闻怨响音，不辨俚语词。时时一大笑，此必相嘲嗤。水平苗漠漠，烟火生墟落。黄犬往复还，赤鸡鸣且啄。路旁谁家郎，乌帽衫袖长。自言上计吏，年幼离帝乡。田夫语计吏，君家侬定谙。一来长安道，眼大不相参。计吏笑致辞，长安真大处。省门高轲峨，侬入无度数。昨来补卫士，唯用筒竹布。君看二三年，我作官人去。
送春曲三首:春向晚，春晚思悠哉。风云日已改，花叶自相催。漠漠空中去，何时天际来。春已暮，冉冉如人老，映叶见残花，连天是青草。可怜桃与李，从此同桑枣。春景去，此去何时回。游人千万恨，落日上高台。寂寞繁花尽，流莺归莫来。
观云篇:兴云感阴气，疾足如见机。晴来意态行，有若功成归。葱茏含晚景，洁白凝秋晖。夜深度银汉，漠漠仙人衣。
送湘阳熊判官孺登府罢归钟陵因寄呈江西裴中丞二十三兄:射策志未就，从事岁云除。箧留马卿赋，袖有刘弘书。忽见夏木深，怅然忆吾庐。复持州民刺，归谒专城居。君家诚易知，胜绝倾里闾。人言北郭生，门有卿相舆。钟陵霭千里，带郭西江水。朱槛照河宫，旗亭绿云里。前年初缺守，慎简由宸扆。临轩弄郡章，得人方付此。是时左冯翊，天下第一理。贵臣持牙璋，优诏发青纸。迎风奸吏免，先令疲人喜。何武劾腐儒，陈蕃礼高士。昔升君子堂，腰下绶犹黄。汾阴有宝气，赤堇多奇铓。束简下曲台，佩鞬来历阳。绮筵陪一笑，兰室袭余芳。风水忽异势，江湖遂相忘。因君倘借问，为话老沧浪。
送韦秀才道冲赴制举:惊禽一辞巢，栖息无少安。秋扇一离手，流尘蔽霜纨。故侣不可追，凉风日已寒。远逢杜陵士，别尽平生欢。逐客无印绶，楚江多芷兰。因居暇时游，长铗不复弹。阅书南轩霁，縆瑟清夜阑。万境身外寂，一杯腹中宽。伊昔玄宗朝，冬卿冠鸳鸾。肃穆升内殿，从容领儒冠。游夏无措词，阳秋垂不刊。至今群玉府，学者空纵观。世人希德门，揭若攀峰峦。之子尚明训，锵如振琅玕。一旦西上书，斑衣拂征鞍。荆台宿暮雨，汉水浮春澜。君门起天中，多士如星攒。烟霞覆双阙，抃舞罗千官。清漏滴铜壶，仙厨下雕槃。荧煌仰金榜，错落濡飞翰。古来才杰士，所嗟遭时难。一鸣从此始，相望青云端。
送李策秀才还湖南，因寄幕中亲故兼简衡州吕八郎中:深春风日净，昼长幽鸟鸣。仆夫前致词，门有白面生。摄衣相问讯，解带坐南荣。端志见眉睫，苦言发精诚。因出怀中文，调孤词亦清。悄如促柱弦，掩抑多不平。乃言本蜀士，世降岷山灵。前人秉艺文，高视来上京。曳绶司徒府，所从信国桢。析薪委宝林，善响继家声。何处翳附郭，几人思郈成。云天望乔木，风水悲流萍。前与计吏西，始列贡士名。森然就笔札，从试春官卿。帝城岐路多，万足伺晨星。茫茫风尘中，工拙同有营。寒女劳夜织，山苗荣寸茎。侯门方击钟，衣褐谁将迎。弱羽果摧颓，壮心郁怦怦。谅无蟠木容，聊复蓬累行。昨日讯灵龟，繇言利艰贞。当求舍拔中，必在审己明。誓将息薄游，焦思穷笔精。莳兰在幽渚，安得扬芬馨。曰余摧落者，散质负华缨。一聆苦辛词，再动伊郁情。身弃言不动，爱才心尚惊。恨无羊角风，使尔化北溟。论罢情益亲，涉旬忘归程。日携邑中客，闲眺江上城。昼憩命金罍，宵谈转璿衡。薰风香麈尾，月露濡桃笙。忽被戒羸骖，薄言事南征。火云蔚千里，旅思浩已盈。湘江含碧虚，衡岭浮翠晶。岂伊山水异，适与人事并。油幕侣昆丘，粲然叠瑶琼。庾楼见清月，孔坐多绿醽。复有衡山守，本自云龙庭。抗志在灵府，发越侔咸英。一挥出荥阳，惠彼嗤嗤氓。隼旟辞灞水，居者皆涕零。惟昔与伊人，交欢经宿龄。一从云雨散，滋我鄙吝萌。北渚不堪愁，南音谁复听。离忧若去水，浩漾无时停。尝闻祝融峰，上有神禹铭。古石琅玕姿，秘文螭虎形。圣功奠远服，神物拥休祯。贤人在其下，仿佛疑蓬瀛。君行历郡斋，大袂拂双旌。饰容遇朗鉴，肝鬲可以呈。昔日马相如，临邛坐尽倾。勉君刷羽翰，蚤取凌青冥。
和州送钱侍御自宣州幕拜官便于华州觐省:五彩绣衣裳，当年正相称。春风旧关路，归去真多兴。兰陔行可采，莲府犹回瞪。杨家绀幰迎，谢守瑶华赠。御街草泛滟，台柏烟含凝。曾是平生游，无因理归乘。
送僧方及南谒柳员外:昔事庐山远，精舍虎溪东。朝阳照瀑水，楼阁虹霓中。骋望羡游云，振衣若秋蓬。旧房闭松月，远思吟江风。古寺历头陀，奇峰扳祝融。南登小桂岭，却望归塞鸿。衣裓贮文章，自言学雕虫。抢榆念陵厉，覆篑图穹崇。远郡多暇日，有诗访禅宫。石门耸峭绝，竹院含空濛。幽响滴岩溜，晴芳飘野丛。海云悬飓母，山果属狙公。忽忆吴兴郡，白蘋正葱茏。愿言挹风采，邈若窥华嵩。桂水夏澜急，火山宵焰红。三衣濡菌露，一锡飞烟空。勿谓翻译徒，不为文雅雄。古来赏音者，燋爨得孤桐。
翠微寺有感:吾王昔游幸，离宫云际开。朱旗迎夏早，凉轩避暑来。汤饼赐都尉，寒冰颁上才。龙髯不可望，玉座生尘埃。
连州腊日观莫徭猎西山:海天杀气薄，蛮军步伍嚣。林红叶尽变，原黑草初烧。围合繁钲息，禽兴大旆摇。张罗依道口，嗾犬上山腰。猜鹰虑奋迅，惊鹿时跼跳。瘴云四面起，腊雪半空消。箭头余鹄血，鞍傍见雉翘。日暮还城邑，金笳发丽谯。
奉酬湖州崔郎中见寄五韵:山阳昔相遇，灼灼晨葩鲜。同游翰墨场，和乐埙篪然。一落名宦途，浩如乘风船。行当衰暮日，卧理淮海边。犹期谢病后，共乐桑榆年。
贾客词:贾客无定游，所游唯利并。眩俗杂良苦，乘时取重轻。心计析秋毫，摇钩侔悬衡。锥刀既无弃，转化日已盈。邀福祷波神，施财游化城。妻约雕金钏，女垂贯珠缨。高赀比封君，奇货通幸卿。趋时鸷鸟思，藏镪盘龙形。大艑浮通川，高楼次旗亭。行止皆有乐，关梁自无征。农夫何为者，辛苦事寒耕。
偶作二首:终朝对尊酒，嗜兴非嗜甘。终日偶众人，纵言不纵谈。世情闲静见，药性病多谙。寄谢嵇中散，予无甚不堪。万卷堆床书，学者识其真。万里长江水，征夫渡要津。养生非但药，悟佛不因人。燕石何须辨，逢时即至珍。
咏古二首有所寄:车音想辚辚，不见綦下尘。可怜平阳第，歌舞娇青春。金屋容色在，文园词赋新。一朝复得幸，应知失意人。寂寥照镜台，遗基古南阳。真人昔来游，翠凤相随翔。目成在桑野，志遂贮椒房。岂无三千女，初心不可忘。
谒柱山会禅师:我本山东人，平生多感慨。弱冠游咸京，上书金马外。结交当世贤，驰声溢四塞。勉修贵及早，狃捷不知退。锱铢扬芬馨，寻尺招瑕颣。淹留郢南都，摧颓羽翰碎。安能咎往事，且欲去沉痗。吾师得真如，寄在人寰内。哀我堕名网，有如翾飞辈。曈曈揭智烛，照使出昏昧。静见玄关启，歆然初心会。夙尚一何微，今得信可大。觉路明证入，便门通忏悔。悟理言自忘，处屯道犹泰。色身岂吾宝，慧性非形碍。思此灵山期，未卜何年载。
武陵观火诗:楚乡祝融分，炎火常为虞。是时直突烟，发自晨炊徒。盲风扇其威，白昼曛阳乌。操绠不暇汲，循墙还避逾。怒如列缺光，迅与芬轮俱。联延掩四远，赫奕成洪炉。汹疑云涛翻，飒若鬼神趋。当前迎焮赩，是物同膏腴。金乌入梵天，赤龙游玄都。腾烟透窗户，飞焰生栾栌。火山摧半空，星雨洒中衢。瑶坛被髹漆，宝树攒珊瑚。光县与琴焦，旗亭无酒濡。市人委百货，邑令遗双凫。馀势下隈隩，长熛烘舳舻。吹焚照水府，炙浪愁天吴。灾罢云日晚，心惊视听殊。高灰辨廪庾，黑土连闉闍。众烬合星罗，游氛铄人肤。厚地藏宿热，遥林呈骤枯。火德资生人，庸可一日无。御之失其道，敲石弥天隅。晋库走龙剑，吴宫伤燕雏。五行有沴气，先哲垂訏谟。宋郑同日起，时当贤大夫。无苛自可乐，弭患非所图。贤守恤人瘼，临烟驻骊驹。吊场色惨忸，颜失词劬愉。下令蠲里布，指期轻市租。閈垣适未立，苫盖自相娱。山木行剪伐，江泥宜墐途。邑臣不必曾，何用征越巫。
和董庶中古散调词赠尹果毅:昔听东武吟，壮年心已悲。如何今濩落，闻君辛苦辞。言有穷巷士，弱龄颇尚奇。读得玄女符，生当事边时。借名游侠窟，结客幽并儿。往来长楸间，能带双鞬驰。崩腾天宝末，尘暗燕南垂。爟火入咸阳，诏征神武师。是时占军幕，插羽扬金羁。万夫列辕门，观射中戟支。誓当雪国雠，亲爱从此辞。中宵倚长剑，起视蚩尤旗。介马晨萧萧，阵云竟天涯。阴风猎白草，旗槊光参差。勇气贯中肠，视身忽如遗。生擒白马将，虏骑不敢追。贵臣上战功，名姓随意移。终岁肌骨苦，他人印累累。谒者既清宫，诸侯各罢戏。上将赐甲第，门戟不可窥。眦血下沾襟，天高问无期。却寻故乡路，孤影空相随。行逢里中旧，扑樕昔所嗤。一言合侯王，腰佩黄金龟。问我何自苦，可怜真数奇。迟回顾徒御，得色悬双眉。翻然悟世途，抚己昧所宜。田园已芜没，流浪江海湄。鸷禽毛翮摧，不见翔云姿。衰容蔽逸气，孑孑无人知。寂寞草玄徒，长吟下书帷。为君发哀韵，若扣瑶林枝。有客识其真，潺湲涕交颐。饮尔一杯酒，陶然足自怡。
游桃源一百韵:沅江清悠悠，连山郁岑寂。回流抱绝巘，皎镜含虚碧。昏旦递明媚，烟岚分委积。香蔓垂绿潭，暴龙照孤碛。渊明著前志，子骥思远蹠。寂寂无何乡，密尔天地隔。金行太元岁，渔者偶探赜。寻花得幽踪，窥洞穿暗隙。依微闻鸡犬，豁达值阡陌。居人互将迎，笑语如平昔。广乐虽交奏，海禽心不怿。挥手一来归，故溪无处觅。绵绵五百载，市朝几迁革。有路在壶中，无人知地脉。皇家感至道，圣祚自天锡。金阙传本枝，玉函留宝历。禁山开秘宇，复户洁灵宅。蕊检香氛氲，醮坛烟幂幂。我来尘外躅，莹若朝星析。崖转对翠屏，水穷留画鹢。三休俯乔木，千级扳峭壁。旭日闻撞钟，彩云迎蹑屐。遂登最高顶，纵目还楚泽。平湖见草青，远岸连霞赤。幽寻如梦想，绵思属空阒。夤缘且忘疲，耽玩近成癖。清猿伺晓发，瑶草凌寒坼。祥禽舞葱茏，珠树摇玓瓅。羽人顾我笑，劝我税归轭。霓裳何飘飖，童颜洁白皙。重岩是藩屏，驯鹿受羁靮。楼居弥清霄，萝茑成翠帟。仙翁遗竹杖，王母留桃核。姹女飞丹砂，青童护金液。宝气浮鼎耳，神光生剑脊。虚无天乐来，僁窣鬼兵役。丹丘肃朝礼，玉札工紬绎。枕中淮南方，床下阜乡舄。明灯坐遥夜，幽籁听淅沥。因话近世仙，耸然心神惕。乃言瞿氏子，骨状非凡格。往事黄先生，群儿多侮剧。謷然不屑意，元气贮肝膈。往往游不归，洞中观博弈。言高未易信，犹复加诃责。一旦前致辞，自云仙期迫。言师有道骨，前事常被谪。如今三山上，名字在真籍。悠然谢主人，后岁当来觌。言毕依庭树，如烟去无迹。观者皆失次，惊追纷络绎。日暮山径穷，松风自萧槭。适逢修蛇见，瞋目光激射。如严三清居，不使恣搜索。唯馀步纲势，八趾在沙砾。至今东北隅，表以坛上石。列仙徒有名，世人非目击。如何庭庑际，白日振飞翮。洞天岂幽远，得道如咫尺。一气无死生，三光自迁易。因思人间世，前路何狭窄。瞥然此生中，善祝期满百。大方播群类，秀气肖翕辟。性静本同和，物牵成阻厄。是非斗方寸，荤血昏精魄。遂令多夭伤，犹喜见斑白。喧喧车马驰，苒苒桑榆夕。共安缇绣荣，不悟泥途适。纷吾本孤贱，世叶在逢掖。九流宗指归，百氏旁捃摭。公卿偶慰荐，乡曲缪推择。居安白社贫，志傲玄纁辟。功名希自取，簪组俟扬历。书府蚤怀铅，射宫曾发的。起草香生帐，坐曹乌集柏。赐燕聆箫韶，侍祠阅琮璧。尝闻履忠信，可以行蛮貊。自述希古心，忘恃干时画。巧言忽成锦，苦志徒食蘖。平地生峰峦，深心有矛戟。层波一震荡，弱植忽沦溺。北渚吊灵均，长岑思亭伯。祸来昧几兆，事去空叹息。尘累与时深，流年随漏滴。才能疑木雁，报施迷夷跖。楚奏絷钟仪，商歌劳甯戚。禀生非悬解，对镜方感激。自从婴网罗，每事问龟策。王正降雷雨，环玦赐迁斥。倘伏夷平人，誓将依羽客。买山构精舍，领徒开讲席。冀无身外忧，自有闲中益。道芽期日就，尘虑乃冰释。且欲遗姓名，安能慕竹帛。长生尚学致，一溉岂虚掷。芝朮资糇粮，烟霞拂巾帻。黄石履看堕，洪崖肩可拍。聊复嗟蜉蝣，何烦哀虺蜴。青囊既深味，琼葩亦屡摘。纵无西山资，犹免长戚戚。
乐天寄洛下新诗，兼喜微之欲到，因以抒怀也:松间风未起，万叶不自吟。池上月未来，清辉同夕阴。宫徵不独运，埙篪自相寻。一从别乐天，诗思日已沉。吟君洛中作，精绝百炼金。乃知孤鹤情，月露为知音。微之从东来，威凤鸣归林。羡君先相见，一豁平生心。
令狐相公见示赠竹二十韵仍命继和:高人必爱竹，寄兴良有以。峻节可临戎，虚心宜待士。众芳信妍媚，威凤难栖止。遂于鼙鼓间，移植东南美。封以梁国土，浇之浚泉水。得地色不移，凌空势方起。新青排故叶，馀纷笼疏理。犹复隔墙藩，何因出尘滓。兹辰去前蔽，永日劳瞪视。槭槭林已成，荧荧玉相似。规摹起心匠，洗涤在颐指。曲直既了然，孤高何卓尔。垂梢覆内屏，迸笋侵前戺。妓席拂云鬓，宾阶荫珠履。抱琴恣闲玩，执卷堪斜倚。露下悬明珰，风来韵清徵。坚贞贯四候，标格殊百卉。岁晚当自知，繁华岂云比。古诗无赠竹，高唱从此始。一听清瑶音，峥然长在耳。
和乐天洛城春齐梁体八韵:帝城宜春入，游人喜意长。草生季伦谷，花出莫愁坊。断云发山色，轻风漾水光。楼前戏马地，树下斗鸡场。白头自为侣，绿酒亦满觞。潘园观种植，谢墅阅池塘。至闲似隐逸，过老不悲伤。相问焉功德，银黄游故乡。
洛中早春赠乐天:漠漠复霭霭，半晴将半阴。春来自何处，无迹日以深。韶嫩冰后木，轻盈烟际林。藤生欲有托，柳弱不自任。花意已含蓄，鸟言尚沉吟。期君当此时，与我恣追寻。翻愁烂熳后，春暮却伤心。
酬乐天闻新蝉见赠:碧树鸣蝉后，烟云改容光。瑟然引秋气，芳草日夜黄。夹道喧古槐，临池思垂杨。离人下忆泪，志士激刚肠。昔闻阻山川，今听同匡床。人情便所遇，音韵岂殊常。因之比笙竽，送我游醉乡。
岁夜咏怀:弥年不得意，新岁又如何。念昔同游者，而今有几多。以闲为自在，将寿补蹉跎。春色无情故，幽居亦见过。
韩十八侍御见示岳阳楼别窦司直诗…自述故足成六十二韵:楚望何苍然，曾澜七百里。孤城寄远目，一写无穷已。荡漾浮天盖，四环宣地理。积涨在三秋，混成非一水。冬游见清浅，春望多洲沚。云锦远沙明，风烟青草靡。火星忽南见，月硖方东迤。雪波西山来，隐若长城起。独专朝宗路，驶悍不可止。支川让其威，蓄缩至南委。熊武走蛮落，潇湘来奥鄙。炎蒸动泉源，积潦搜山趾。归往无旦夕，包含通远迩。行当白露时，眇视秋光里。曙色未昭晰，露华遥斐舋。浩尔神骨清，如观混元始。北风忽震荡，惊浪迷津涘。怒激鼓铿訇，蹙成山岿硊。鹍鹏疑变化，罔象何恢诡。嘘吸写楼台，腾骧露鬐尾。景移群动息，波静繁音弭。明月出中央，青天绝纤滓。素光淡无际，绿静平如砥。空影渡鹓鸿，秋声思芦苇。鲛人弄机杼，贝阙骈红紫。珠蛤吐玲珑，文鳐翔旖旎。水乡吴蜀限，地势东南庳。翼轸粲垂精，衡巫屹环峙。名雄七泽薮，国辨三苗氏。唐羿断修蛇，荆王惮青兕。秦狩迹犹在，虞巡路从此。轩后奏宫商，骚人咏兰芷。茅岭潜相应，橘洲傍可指。郭璞验幽经，罗含著前纪。观津戚里族，按道侯家子。联袂登高楼，临轩笑相视。假守亦高卧，墨曹正垂耳。契阔话凉温，壶觞慰迁徙。地偏山水秀，客重杯盘侈。红袖花欲然，银灯昼相似。兴酣更抵掌，乐极同启齿。笔锋不能休，藻思一何绮。伊余负微尚，夙昔惭知己。出入金马门，交结青云士。袭芳践兰室，学古游槐市。策慕宋前军，文师汉中垒。陋容昧俯仰，孤志无依倚。卫足不如葵，漏川空叹蚁。幸逢万物泰，独处穷途否。锻翮重叠伤，兢魂再三褫。蘧瑗亦屡化，左丘犹有耻。桃源访仙宫，薜服祠山鬼。故人南台旧，一别如弦矢。今朝会荆峦，斗酒相宴喜。为余出新什，笑抃随伸纸。晔若观五色，欢然臻四美。委曲风涛事，分明穷达旨。洪韵发华钟，凄音激清徵。羊濬要共和，江淹多杂拟。徒欲仰高山，焉能追逸轨。湘洲路四达，巴陵城百雉。何必颜光禄，留诗张内史。
和郴州杨侍郎玩郡斋紫薇花十四韵:几年丹霄上，出入金华省。暂别万年枝，看花桂阳岭。南方足奇树，公府成佳境。绿阴交广除，明艳透萧屏。雨馀人吏散，燕语帘栊静。懿此含晓芳，翛然忘簿领。紫茸垂组缕，金缕攒锋颖。露溽暗传香，风轻徐就影。苒弱多意思，从容占光景。得地在侯家，移根近仙井。开尊好凝睇，倚瑟仍回颈。游蜂驻彩冠，舞鹤迷烟顶。兴生红药后，爱与甘棠并。不学夭桃姿，浮荣在俄顷。
酬湖州崔郎中见寄:风筝吟秋空，不肖指爪声。高人灵府间，律吕伴咸英。昔年与兄游，文似马长卿。今来寄新诗，乃类陶渊明。磨砻老益智，吟咏闲弥精。岂非山水乡，荡漾神机清。渚烟蕙兰动，溪雨虹蜺生。冯君虚上舍，待余乘兴行。
海阳十咏。玄览亭:潇洒青林际，夤缘碧潭隈。淙流冒石下，轻波触砌回。香风逼人度，幽花覆水开。故令无四壁，晴夜月光来。
海阳十咏。飞练瀑:晶晶掷岩端，洁光如可把。琼枝曲不折，云片晴犹下。石坚激清响，叶动承馀洒。前时明月中，见是银河泻。
海阳十咏。月窟:溅溅漱幽石，注入团圆处。有如常满杯，承彼清夜露。岩曲月斜照，林寒春晚煦。游人不敢触，恐有蛟龙护。
晚步扬子游南塘望沙尾:淮海多夏雨，晓来天始晴。萧条长风至，千里孤云生。卑湿久喧浊，搴开偶虚清。客游广陵郡，晚出临江城。郊外绿杨阴，江中沙屿明。归帆翳尽日，去棹闻遗声。乡国殊渺漫，羁心目悬旌。悠然京华意，怅望怀远程。薄暮大山上，翩翩双鸟征。
和浙西李大夫晚下北固山喜径松成阴怅然怀古…和依本韵:一辞温室树，几见武昌柳。荀谢年何少，韦平望已久。种松夹石道，纡组临沙阜。目览帝王州，心存股肱守。叶动惊彩翰，波澄见赪首。晋宋齐梁都，千山万江口。烟散隋宫出，涛来海门吼。风俗太伯馀，衣冠永嘉后。江长天作限，山固壤无朽。自古称佳丽，非贤谁奄有。八元邦族盛，万石门风厚。天柱揭东溟，文星照北斗。高亭一骋望，举酒共为寿。因赋咏怀诗，远寄同心友。禁中晨夜直，江左东西偶。将手握兵符，儒腰盘贵绶。颁条风有自，立事言无苟。农野闻让耕，军人不使酒。用材当构厦，知道宁窥牖。谁谓青云高，鹏飞终背负。
更衣曲:博山炯炯吐香雾，红烛引至更衣处。夜如何其夜漫漫，邻鸡未鸣寒雁度。庭前雪压松桂丛，廊下点点悬纱笼。满堂醉客争笑语，嘈囋琵琶青幕中。
桃源行:渔舟何招招，浮在武陵水。拖纶掷饵信流去，误入桃源行数里。清源寻尽花绵绵，踏花觅径至洞前。洞门苍黑烟雾生，暗行数步逢虚明。俗人毛骨惊仙子，争来致词何至此。须臾皆破冰雪颜，笑言委曲问人间。因嗟隐身来种玉，不知人世如风烛。筵羞石髓劝客餐，灯爇松脂留客宿。鸡声犬声遥相闻，晓色葱笼开五云。渔人振衣起出户，满庭无路花纷纷。翻然恐失乡县处，一息不肯桃源住。桃花满溪水似镜，尘心如垢洗不去。仙家一出寻无踪，至今流水山重重。
洞庭秋月行:洞庭秋月生湖心，层波万顷如熔金。孤轮徐转光不定，游气濛濛隔寒镜。是时白露三秋中，湖平月上天地空。岳阳楼头暮角绝，荡漾已过君山东。山城苍苍夜寂寂，水月逶迤绕城白。荡桨巴童歌竹枝，连樯估客吹羌笛。势高夜久阴力全，金气肃肃开星躔。浮云野马归四裔，遥望星斗当中天。天鸡相呼曙霞出，敛影含光让朝日。日出喧喧人不闲，夜来清景非人间。
泰娘歌:泰娘家本阊门西，门前绿水环金堤。有时妆成好天气，走上皋桥折花戏。风流太守韦尚书，路傍忽见停隼旟。斗量明珠鸟传意，绀幰迎入专城居。长鬟如云衣似雾，锦茵罗荐承轻步。舞学惊鸿水榭春，歌传上客兰堂暮。从郎西入帝城中，贵游簪组香帘栊。低鬟缓视抱明月，纤指破拨生胡风。繁华一旦有消歇，题剑无光履声绝。洛阳旧宅生草莱，杜陵萧萧松柏哀。妆奁虫网厚如茧，博山炉侧倾寒灰。蕲州刺史张公子，白马新到铜驼里。自言买笑掷黄金，月堕云中从此始。安知鵩鸟座隅飞，寂寞旅魂招不归。秦嘉镜有前时结，韩寿香销故箧衣。山城少人江水碧，断雁哀猿风雨夕。朱弦已绝为知音，云鬓未秋私自惜。举目风烟非旧时，梦寻归路多参差。如何将此千行泪，更洒湘江斑竹枝。
送裴处士应制举诗:裴生久在风尘里，气劲言高少知己。注书曾学郑司农，历国多于孔夫子。往年访我到连州，无穷绝境终日游。登山雨中试蜡屐，入洞夏里披貂裘。白帝城边又相遇，敛翼三年不飞去。忽然结束如秋蓬，自称对策明光宫。人言策中说何事，掉头不答看飞鸿。彤庭翠松迎晓日，凤衔金榜云间出。中贵腰鞭立倾酒，宰臣委佩观摇笔。古称射策如弯弧，一发偶中何时无。由来草泽无忌讳，努力满挽当亨衢。忆得当年识君处，嘉禾驿后联墙住。垂钩钓得王馀鱼，踏芳共登苏小墓。此事今同梦想间，相看一笑且开颜。老大希逢旧邻里，为君扶病到方山。
聚蚊谣:沉沉夏夜兰堂开，飞蚊伺暗声如雷。嘈然欻起初骇听，殷殷若自南山来。喧腾鼓舞喜昏黑，昧者不分听者惑。露花滴沥月上天，利觜迎人著不得。我躯七尺尔如芒，我孤尔众能我伤。天生有时不可遏，为尔设幄潜匡床。清商一来秋日晓，羞尔微形饲丹鸟。
飞鸢操:鸢飞杳杳青云里，鸢鸣萧萧风四起。旗尾飘扬势渐高，箭头砉划声相似。长空悠悠霁日悬，六翮不动凝风烟。游鹍翔雁出其下，庆云清景相回旋。忽闻饥乌一噪聚，瞥下云中争腐鼠。腾音砺吻相喧呼，仰天大吓疑鹓雏。畏人避犬投高处，俯啄无声犹屡顾。青鸟自爱玉山禾，仙禽徒贵华亭露。朴樕危巢向暮时，毰毸饱腹蹲枯枝。游童挟弹一麾肘，臆碎羽分人不悲。天生众禽各有类，威凤文章在仁义。鹰隼仪形蝼蚁心，虽能戾天何足贵。
伤秦姝行:长安二月花满城，插花女儿弹银筝。南宫仙郎下朝晚，曲头驻马闻新声。马蹄逶迟心荡漾，高楼已远犹频望。此时意重千金轻，鸟传消息绀轮迎。芳筵银烛一相见，浅笑低鬟初目成。蜀弦铮摐指如玉，皇帝弟子韦家曲。青牛文梓赤金簧，玫瑰宝柱秋雁行。敛蛾收袂凝清光，抽弦缓调怨且长。八鸾锵锵渡银汉，九雏威凤鸣朝阳。曲终韵尽意不足，馀思悄绝愁空堂。从郎镇南别城阙，楼船理曲潇湘月。冯夷蹁跹舞渌波，鲛人出听停绡梭。北池含烟瑶草短。万松亭下清风满。秦声一曲此时闻，岭泉呜咽南云断。来自长陵小市东，蕣华零落瘴江风。侍儿掩泣收银甲，鹦鹉不言愁玉笼。博山炉中香自灭，镜奁尘暗同心结。从此东山非昔游，长嗟人与弦俱绝。
乐天寄忆旧游，因作报白君以答:报白君，别来已渡江南春。江南春色何处好，燕子双飞故官道。春城三百七十桥，夹岸朱楼隔柳条。丫头小儿荡画桨，长袂女郎簪翠翘。郡斋北轩卷罗幕，碧池逶迤绕画阁。池边绿竹桃李花，花下舞筵铺彩霞。吴娃足情言语黠，越客有酒巾冠斜。坐中皆言白太守，不负风光向杯酒。酒酣襞笺飞逸韵，至今传在人人口。报白君，相思空望嵩丘云。其奈钱塘苏小小，忆君泪点石榴裙。
两如何诗谢裴令公赠别二首:一言一顾重，重何如。今日陪游清洛苑，昔年别入承明庐。一东一西别，别何如。终期大冶再熔炼，愿托扶摇翔碧虚。
唐侍御寄游道林岳麓二寺诗并沈中丞姚员外所和见征继作:湘西古刹双蹲蹲，群峰朝拱如骏奔。青松步障深五里，龙宫黯黯神为阍。高殿呀然压苍巘，俯瞰长江疑欲吞。橘洲泛浮金实动，水郭缭绕朱楼鶱。语馀百响入天籁，众奇引步轻翩翻。泉清石布博棋子，萝密鸟韵如簧言。回廊架险高且曲，新径穿林明复昏。浅流忽浊山兽过，古木半空天火痕。星使双飞出禁垣，元侯饯之游石门。紫髯翼从红袖舞，竹风松雪香温黁。远持清琐照巫峡，一戛惊断三声猿。灵山会中身不预，吟想峭绝愁精魂。恨无黄金千万饼，布地买取为丘园。
将赴汝州，途出浚下，留辞李相公:长安旧游四十载，鄂渚一别十四年。后来富贵已零落，岁寒松柏犹依然。初逢贞元尚文主，云阙天池共翔舞。相看却数六朝臣，屈指如今无四五。夷门天下之咽喉，昔时往往生疮疣。联翩旧相来镇压，四海吐纳皆通流。久别凡经几多事，何由说得平生意。千思万虑尽如空，一笑一言真可贵。世间何事最殷勤，白头将相逢故人。功成名遂会归老，请向东山为近邻。
平蔡州三首:蔡州城中众心死，妖星夜落照壕水。汉家飞将下天来，马箠一挥门洞开。贼徒崩腾望旗拜，有若群蛰惊春雷。狂童面缚登槛车，太白夭矫垂捷书。相公从容来镇抚，常侍郊迎负文弩。四人归业闾里间，小儿跳浪健儿舞。汝南晨鸡喔喔鸣，城头鼓角音和平。路傍老人忆旧事，相与感激皆涕零。老人收泣前致辞，官军入城人不知。忽惊元和十二载，重见天宝承平时。九衢车马浑浑流，使臣来献淮西囚。四夷闻风失匕箸，天子受贺登高楼。妖童擢发不足数，血污城西一抔土。南峰无火楚泽间，夜行不锁穆陵关。策勋礼毕天下泰，猛士按剑看恒山。
送僧仲剬东游兼寄呈灵澈上人:释子道成神气闲，住持曾上清凉山。晴空礼拜见真像，金毛五髻卿云间。西游长安隶僧籍，本寺门前曲江碧。松间白月照宝书，竹下香泉洒瑶席。前时学得经论成，奔驰象马开禅扃。高筵谈柄一麾拂，讲下门徒如醉醒。旧闻南方多长老，次第来入荆门道。荆州本自重弥天，南朝塔庙犹依然。宴坐东阳枯树下，经行居止故台边。忽忆遗民社中客，为我衡阳驻飞锡。讲罢同寻相鹤经，闲来共蜡登山屐。一旦扬眉望沃州，自言王谢许同游。凭将杂拟三十首，寄与江南汤慧休。
观棋歌送儇师西游:长沙男子东林师，闲读艺经工弈棋。有时凝思如入定，暗覆一局谁能知。今年访予来小桂，方袍袖中贮新势。山人无事秋日长，白昼懵懵眠匡床。因君临局看斗智，不觉迟景沉西墙。自从仙人遇樵子，直到开元王长史。前身后身付馀习，百变千化无穷已。初疑磊落曙天星，次见搏击三秋兵。雁行布陈众未晓，虎穴得子人皆惊。行尽三湘不逢敌，终日饶人损机格。自言台阁有知音，悠然远起西游心。商山夏木阴寂寂，好处徘徊驻飞锡。忽思争道画平沙，独笑无言心有适。蔼蔼京城在九天，贵游豪士足华筵。此时一行出人意，赌取声名不要钱。
送鸿举游江西:禅客学禅兼学文，出山初似无心云。从风卷舒来何处，缭绕巴山不得去。山州古寺好闲居，读尽龙王宫里书。使君滩头拣石砚，白帝城边寻野蔬。忽然登高心瞥起，又欲浮杯信流水。烟波浩淼鱼鸟情，东去三千三百里。荆门峡断无盘涡，湘平汉阔清光多。庐山雾开见瀑布，江西月净闻渔歌。钟陵八郡多名守，半是西方社中友。与师相见便谈空，想得高斋狮子吼。
同留守王仆射各赋春中一物，从一韵至七:莺。能语，多情。春将半，天欲明。始逢南陌，复集东城。林疏时见影，花密但闻声。营中缘催短笛，楼上来定哀筝。千门万户垂杨里，百转如簧烟景晴。
和乐天春词，依忆江南曲拍为句:春去也，多谢洛城人。弱柳从风疑举袂，丛兰裛露似沾巾。独坐亦含嚬。春过也，笑惜艳阳年。犹有桃花流水上，无辞竹叶醉樽前。惟待见青天。
春有情篇:为问游春侣，春情何处寻。花含欲语意，草有斗生心。雨频催发色，云轻不作阴。纵令无月夜，芳兴暗中深。
七夕二首:河鼓灵旗动，嫦娥破镜斜。满空天是幕，徐转斗为车。机罢犹安石，桥成不碍槎。谁知观津女，竟夕望云涯。天衢启云帐，神驭上星桥。初喜渡河汉，频惊转斗杓。馀霞张锦幛，轻电闪红绡。非是人间世，还悲后会遥。
送李友路秀才赴举:谁怜相门子，不语望秋山。生长绮纨内，辛勤笔砚间。荣亲在名字，好学弃官班。伫俟明年桂，高堂开笑颜。
赠别约师:师逢吴兴守，相伴住禅扃。春雨同栽树，秋灯对讲经。庐山曾结社，桂水远扬舲。话旧还惆怅，天南望柳星。
秋日过鸿举法师寺院，便送归江陵:看画长廊遍，寻僧一径幽。小池兼鹤净，古木带蝉秋。客至茶烟起，禽归讲席收。浮杯明日去，相望水悠悠。
春日退朝:紫陌夜来雨，南山朝下看。戟枝迎日动，阁影助松寒。瑞气转绡縠，游光泛波澜。御沟新柳色，处处拂归鞍。
金陵怀古:潮满冶城渚，日斜征虏亭。蔡洲新草绿，幕府旧烟青。兴废由人事，山川空地形。后庭花一曲，幽怨不堪听。
秋日送客至潜水驿:候吏立沙际，田家连竹溪。枫林社日鼓，茅屋午时鸡。鹊噪晚禾地，蝶飞秋草畦。驿楼宫树近，疲马再三嘶。
湖州崔郎中曹长寄三癖诗自言癖在诗与琴酒…四韵以谢之:视事画屏中，自称三癖翁。管弦泛春渚，旌旆拂晴虹。酒对青山月，琴韵白蘋风。会书团扇上，知君文字工。
登陕州北楼却忆京师亲友:独上百尺楼，目穷思亦愁。初日遍露草，野田荒悠悠。尘息长道白，林清宿烟收。回首云深处，永怀乡旧游。
城东闲游:借问池台主，多居要路津。千金买绝境，永日属闲人。竹径萦纡入，花林委曲巡。斜阳众客散，空锁一园春。
晚泊牛渚:芦苇晚风起，秋江鳞甲生。残霞忽变色，游雁有馀声。戍鼓音响绝，渔家灯火明。无人能咏史，独自月中行。
赠澧州高大夫司马霞寓:前年牧锦城，马蹋血泥行。千里追戎首，三军许勇名。残兵疑鹤唳，空垒辩乌声。一误云中级，南游湘水清。
敬宗睿武昭愍孝皇帝挽歌三首:宝历方无限，仙期忽有涯。事亲崇汉礼，传圣法殷家。晚出芙蓉阙，春归棠棣华。玉轮今日动，不是画云车。任贤劳梦寐，登位富春秋。欲遂东人幸，宁虞杞国忧。长杨收羽骑，太液泊龙舟。惟有衣冠在，年年怆月游。讲学金华殿，亲耕钩盾田。侍臣容谏猎，方士信求仙。虹影俄侵日，龙髯不上天。空余水银海，长照夜灯前。
河南观察使故相国袁公挽歌三首:五驱龙虎节，一入凤凰池。令尹自无喜，羊公人不疑。天归京兆日，叶下洞庭时。湘水秋风至，凄凉吹素旗。丹旐发江皋，人悲雁亦号。湘南罢亥市，汉上改词曹。表墓双碑立，尊名一字褒。尝闻平楚狱，为报里门高。返葬三千里，荆衡达帝畿。逢人即故吏，拜奠尽沾衣。地得青乌相，宾惊白鹤飞。五公碑尚在，今日亦同归。
答白刑部闻新蝉:蝉声未发前，已自感流年。一入凄凉耳，如闻断续弦。晴清依露叶，晚急畏霞天。何事秋卿咏，逢时亦悄然。
曲江春望:凤城烟雨歇，万象含佳气。酒后人倒狂，花时天似醉。三春车马客，一代繁华地。何事独伤怀，少年曾得意。
赠乐天:一别旧游尽，相逢俱涕零。在人虽晚达，于树似冬青。痛饮连宵醉，狂吟满坐听。终期抛印绶，共占少微星。
冬日晨兴寄乐天:庭树晓禽动，郡楼残点声。灯挑红烬落，酒暖白光生。发少嫌梳利，颜衰恨镜明。独吟谁应和，须寄洛阳城。
答乐天见忆:与老无期约，到来如等闲。偏伤朋友尽，移兴子孙间。笔底心无毒，杯前胆不豩。唯馀忆君梦，飞过武牢关。
秋日书怀寄白宾客:州远雄无益，年高健亦衰。兴情逢酒在，筋力上楼知。蝉噪芳意尽，雁来愁望时。商山紫芝客，应不向秋悲。
酬令狐相公早秋见寄:公来第四秋，乐国号无愁。军士游书肆，商人占酒楼。熊罴交黑槊，宾客满青油。今日文章主，梁王不姓刘。
和令狐相公寻白阁老见留小饮因赠:傲士更逢酒，乐天仍对花。文章管星历，情兴占年华。宦达翻思退，名高却不夸。惟存浩然气，相共赏烟霞。
酬令狐相公雪中游玄都见忆:好雪动高情，心期在玉京。人披鹤氅出，马踏象筵行。照耀楼台变，淋漓松桂清。玄都留五字，使入步虚声。
和令狐相公以司空裴相见招南亭看雪四韵:重门不下关，枢务有馀闲。上客同看雪，高亭尽见山。瑞呈霄汉外，兴入笑言间。知是平阳会，人人带酒还。
和郓州令狐相公春晚对花:朱门退公后，高兴对花枝。望阙无穷思，看书欲尽时。含芳朝竞发，凝艳晚相宜。人意殷勤惜，狂风岂得知。
酬令狐相公亲仁郭家花下即事见寄:荀令园林好，山公游赏频。岂无花下侣，远望眼中人。斜日渐移影，落英纷委尘。一吟相思曲，惆怅江南春。
贞元中侍郎舅氏牧华州时余再忝科第前后…因成篇题旧寺:曾作关中客，频经伏毒岩。晴烟沙苑树，晚日渭川帆。昔是青春貌，今悲白雪髯。郡楼空一望，含意卷高帘。
和令狐相公春早朝回盐铁使院中作:柳动御沟清，威迟堤上行。城隅日未过，山色雨初晴。莺避传呼起，花临府署明。簿书盈几案，要自有高情。
酬喜相遇同州与乐天替代:旧托松心契，新交竹使符。行年同甲子，筋力羡丁夫。别后诗成帙，携来酒满壶。今朝停五马，不独为罗敷。
酬乐天感秋凉见寄:庭晚初辨色，林秋微有声。槿衰犹强笑，莲迥却多情。檐燕归心动，鞲鹰俊气生。闲人占闲景，酒熟且同倾。
秋晚新晴夜月如练有怀乐天:雨歇晚霞明，风调夜景清。月高微晕散，云薄细鳞生。露草百虫思，秋林千叶声。相望一步地，脉脉万重情。
新秋对月寄乐天:月露发光彩，此时方见秋。夜凉金气应，天静火星流。蛩响偏依井，萤飞直过楼。相知尽白首，清景复追游。
早秋雨后寄乐天:夜云起河汉，朝雨洒高林。梧叶先风落，草虫迎湿吟。簟凉扇恩薄，室静琴思深。且喜炎前别，安能怀寸阴。
元日乐天见过因举酒为贺:渐入有年数，喜逢新岁来。震方天籁动，寅位帝车回。门巷扫残雪，林园惊早梅。与君同甲子，寿酒让先杯。
奉和司空裴相公中书即事通简旧僚之作:谭笑在岩廊，人人尽所长。仪形见山立，文字动星光。日运丹青笔，时看赤白囊。伫闻戎马息，入贺领鸳行。
将赴苏州途出洛阳留守李相公累申宴饯宠行…以申仰谢:岁杪风物动，雪馀宫苑晴。兔园宾客至，金谷管弦声。洛水故人别，吴宫新燕迎。越郎忧不浅，怀袖有琼英。
和西川李尚书汉州微月游房太尉西湖:木落汉川夜，西湖悬玉钩。旌旗环水次，舟楫泛中流。目极想前事，神交如共游。瑶琴久已绝，松韵自悲秋。
酬李相公喜归乡国自巩县夜泛洛水见寄:巩树烟月上，清光含碧流。且无三已色，犹泛五湖舟。鹏息风还起，凤归林正秋。虽攀小山桂，此地不淹留。
和李相公平泉潭上喜见初月:家山见初月，林壑悄无尘。幽境此何夕，清光如为人。潭空破镜入，风动翠蛾嚬。会向琐窗望，追思伊洛滨。
和李相公初归平泉过龙门南岭遥望山居即事:暂别明庭去，初随优诏还。曾为鹏鸟赋，喜过凿龙山。新墅烟火起，野程泉石间。岩廊人望在，只得片时闲。
松江送处州奚使君:吴越古今路，沧波朝夕流。从来别离地，能使管弦愁。江草带烟暮，海云含雨秋。知君五陵客，不乐石门游。
题报恩寺:云外支硎寺，名声敌虎丘。石文留马迹，峰势耸牛头。泉眼潜通海，松门预带秋。迟回好风景，王谢昔曾游。
途次敷水驿伏睹华州舅氏昔日行县题诗处潸然有感:昔日股肱守，朱轮兹地游。繁华日已谢，章句此空留。蔓草佳城闭，故林棠树秋。今来重垂泪，不忍过西州。
题淳于髡墓:生为齐赘婿，死作楚先贤。应以客卿葬，故临官道边。寓言本多兴，放意能合权。我有一石酒，置君坟树前。
洛中送杨处厚入关便游蜀:洛阳秋日正凄凄，君去西秦更向西。旧学三冬今转富，曾伤六翮养初齐。王城晓入窥丹凤，蜀路晴来见碧鸡。早识卧龙应有分，不妨从此蹑丹梯。
奉送浙西李仆射相公赴镇:建节东行是旧游，欢声喜气满吴州。郡人重得黄丞相，童子争迎郭细侯。诏下初辞温室树，梦中先到景阳楼。自怜不识平津阁，遥望旌旗汝水头。
重送浙西李相公顷廉问江南已经七载…领旧地新加旌旄:江北万人看玉节，江南千骑引金铙。凤从池上游沧海，鹤到辽东识旧巢。城下清波含百谷，窗中远岫列三茅。碧鸡白马回翔久，却忆朱方是乐郊。
送李中丞赴楚州:缇骑朱旗入楚城，士林皆贺振家声。儿童但喜迎宾守，故吏犹应记姓名。万顷水田连郭秀，四时烟月映淮清。忆君初得昆山玉，同向扬州携手行。
奉送李户部侍郎自河南尹再除本官归阙:昔年内署振雄词，今日东都结去思。宫女犹传洞箫赋，国人先咏衮衣诗。华星却复文昌位，别鹤重归太乙池。想到金闺待通籍，一时惊喜见风仪。
送蕲州李郎中赴任:楚关蕲水路非赊，东望云山日夕佳。薤叶照人呈夏簟，松花满碗试新茶。楼中饮兴因明月，江上诗情为晚霞。北地交亲长引领，早将玄鬓到京华。
送国子令狐博士赴兴元觐省:相门才子高阳族，学省清资五品官。谏院过时荣棣萼，谢庭归去踏芝兰。山中花带烟岚晚，栈底江涵雪水寒。伯仲到家人尽贺，柳营莲府递相欢。
衢州徐员外使君遗以缟纻兼竹书箱因成一篇用答佳贶:烂柯山下旧仙郎，列宿来添婺女光。远放歌声分白纻，知传家学与青箱。水朝沧海何时去，兰在幽林亦自芳。闻说天台有遗爱，人将琪树比甘棠。
寄杨八寿州:风猎红旗入寿春，满城歌舞向朱轮。八公山下清淮水，千骑尘中白面人。桂岭雨馀多鹤迹，茗园晴望似龙鳞。圣朝方用敢言者，次第应须旧谏臣。
秘书崔少监见示坠马长句，因而和之:麟台少监旧仙郎，洛水桥边坠马伤。尘污腰间青襞绶，风飘掌下紫游缰。上车著作应来问，折臂三公定送方。犹赖德全如醉者，不妨吟咏入篇章。
尉迟郎中见示自南迁牵复却至洛城东旧居之作因以和之:曾遭飞语十年谪，新受恩光万里还。朝服不妨游洛浦，郊园依旧看嵩山。竹含天籁清商乐，水绕庭台碧玉环。留作功成退身地，如今只是暂时闲。
题王郎中宣义里新居:爱君新买街西宅，客到如游鄠杜间。雨后退朝贪种树，申时出省趁看山。门前巷陌三条近，墙内池亭万境闲。见拟移居作邻里，不论时节请开关。
送僧元暠东游:宝书翻译学初成，振锡如飞白足轻。彭泽因家凡几世，灵山预会是前生。传灯已悟无为理，濡露犹怀罔极情。从此多逢大居士，何人不愿解珠璎。
送元简上人适越:孤云出岫本无依，胜境名山即是归。久向吴门游好寺，还思越水洗尘机。浙江涛惊狮子吼，稽岭峰疑灵鹫飞。更入天台石桥去，垂珠璀璨拂三衣。
春日书怀，寄东洛白二十二杨八二庶子:曾向空门学坐禅，如今万事尽忘筌。眼前名利同春梦，醉里风情敌少年。野草芳菲红锦地，游丝撩乱碧罗天。心知洛下闲才子，不作诗魔即酒颠。
白舍人曹长寄新诗，有游宴之盛，因以戏酬:苏州刺史例能诗，西掖今来替左司。二八城门开道路，五千兵马引旌旗。水通山寺笙歌去，骑过虹桥剑戟随。若共吴王斗百草，不如应是欠西施。
罢郡归洛途次山阳，留辞郭中丞使君:自到山阳不许辞，高斋日夜有佳期。管弦正合看书院，语笑方酣各咏诗。银汉雪晴褰翠幕，清淮月影落金卮。洛阳归客明朝去，容趁城东花发时。
洛中逢白监同话游梁之乐，因寄宣武令狐相公:曾经谢病各游梁，今日相逢忆孝王。少有一身兼将相，更能四面占文章。开颜坐上催飞盏，回首庭中看舞枪。借问风前兼月下，不知何客对胡床。
阙下待传点呈诸同舍:禁漏晨钟声欲绝，旌旗组绶影相交。殿含佳气当龙首，阁倚晴天见凤巢。山色葱笼丹槛外，霞光泛滟翠松梢。多惭再入金门籍，不敢为文学解嘲。
同白二十二赠王山人:爱名之世忘名客，多事之时无事身。古老相传见来久，岁年虽变貌常新。飞章上达三清路，受箓平交五岳神。笑听咚咚朝暮鼓，只能催得市朝人。
和乐天南园试小乐:闲步南园烟雨晴，遥闻丝竹出墙声。欲抛丹笔三川去，先教清商一部成。花木手栽偏有兴，歌词自作别生情。多才遇景皆能咏，当日人传满凤城。
赴苏州酬别乐天:吴郡鱼书下紫宸，长安厩吏送朱轮。二南风化承遗爱，八咏声名蹑后尘。梁氏夫妻为寄客，陆家兄弟是州民。江城春日追游处，共忆东归旧主人。
河南白尹有喜崔宾客归洛兼见怀长句，因而继和:几年侍从作名臣，却向青云索得身。朝士忽为方外士，主人仍是眼中人。双鸾游处天京好，五马行时海峤春。遥羡光阴不虚掷，肯令丝竹暂生尘。
和乐天洛下醉吟，寄太原令狐相公，兼见怀长句:旧相临戎非称意，词人作尹本多情。从容自使边尘静，谈笑不闻桴鼓声。章句新添塞下曲，风流旧占洛阳城。昨来亦有吴趋咏，惟寄东都与北京。
酬乐天见贻贺金紫之什:久学文章含白凤，却因政事赐金鱼。郡人未识闻谣咏，天子知名与诏书。珍重贺诗呈锦绣，愿言归计并园庐。旧来词客多无位，金紫同游谁得如。
客有话汴州新政书事寄令狐相公:天下咽喉今大宁，军城喜气彻青冥。庭前剑戟朝迎日，笔底文章夜应星。三省壁中题姓字，万人头上见仪形。汴州忽复承平事，正月看灯户不扃。
夏日寄宣武令狐相公:长忆梁王逸兴多，西园花尽兴如何。近来溽暑侵亭馆，应觉清谈胜绮罗。境入篇章高韵发，风穿号令众心和。承明欲谒先相报，愿拂朝衣逐晓珂。
和令狐相公言怀寄河中杨少尹:章句惭非第一流，世间才子昔陪游。吴宫已叹芙蓉死，边月空悲芦管秋。任向洛阳称傲吏，苦教河上领诸侯。石渠甘对图书老，关外杨公安稳不。
酬令狐相公见寄:才兼文武播雄名，遗爱芳尘满洛城。身在行台为仆射，书来甪里访先生。闲游占得嵩山色，醉卧高听洛水声。千里相思难命驾，七言诗里寄深情。
自左冯归洛下酬乐天兼呈裴令公:新恩通籍在龙楼，分务神都近旧丘。自有园公紫芝侣，仍追少傅赤松游。华林霜叶红霞晚，伊水晴光碧玉秋。更接东山文酒会，始知江左未风流。
秋斋独坐寄乐天兼呈吴方之大夫:空斋寂寂不生尘，药物方书绕病身。纤草数茎胜静地，幽禽忽至似佳宾。世间忧喜虽无定，释氏销磨尽有因。同向洛阳闲度日，莫教风景属他人。
吴方之见示独酌小醉首篇乐天续有酬答皆含戏谑…来章:闲门共寂任张罗，静室同虚养太和。尘世欢娱开意少，醉乡风景独游多。散金疏傅寻常乐，枕麹刘生取次歌。计会雪中争挈榼，鹿裘鹤氅递相过。
酬乐天请裴令公开春加宴:高名大位能兼有，恣意遨游是特恩。二室烟霞成步障，三川风物是家园。晨窥苑树韶光动，晚度河桥春思繁。弦管常调客常满，但逢花处即开樽。
和乐天洛下雪中宴集寄汴州李尚书:洛城无事足杯盘，风雪相和岁欲阑。树上因依见寒鸟，坐中收拾尽闲官。笙歌要请频何爽，笑语忘机拙更欢。遥想兔园今日会，琼林满眼映旂竿。
和牛相公游南庄醉后寓言戏赠乐天兼见示:城外园林初夏天，就中野趣在西偏。蔷薇乱发多临水，鸂鶒双游不避船。水底远山云似雪，桥边平岸草如烟。白家唯有杯觞兴，欲把头盘打少年。
乐天以愚相访沽酒致欢，因成七言聊以奉答:少年曾醉酒旗下，同辈黄衣颔亦黄。蹴踏青云寻入仕，萧条白发且飞觞。令征古事欢生雅，客唤闲人兴任狂。犹胜独居荒草院，蝉声听尽到寒螀。
酬思黯见示小饮四韵:抛却人间第一官，俗情惊怪我方安。兵符相印无心恋，洛水嵩云恣意看。三足鼎中知味久，百寻竿上掷身难。追呼故旧连宵饮，直到天明兴未阑。
寄杨八拾遗:闻君前日独庭争，汉帝偏知白马生。忽领簿书游太学，宁劳侍从厌承明。洛阳本自宜才子，海内而今有直声。为谢同僚老博士，范云来岁即公卿。
张郎中籍远寄长句开缄之日已及新秋因举目前仰酬高韵:南宫词客寄新篇，清似湘灵促柱弦。京邑旧游劳梦想，历阳秋色正澄鲜。云衔日脚成山雨，风驾潮头入渚田。对此独吟还独酌，知音不见思怆然。
酬严给事贺加五品兼简同制水部李郎中:九天雨露传青诏，八舍郎官换绿衣。初佩银鱼随仗入，宜乘白马退朝归。雕盘贺喜开瑶席，彩笔题诗出锁闱。闻道水曹偏得意，霞朝雾夕有光辉。
奉和裴侍中将赴汉南留别座上诸公:金貂晓出凤池头，玉节前临南雍州。暂辍洪炉观剑戟，还将大笔注春秋。管弦席上留高韵，山水途中入胜游。岘首风烟看未足，便应重拜富民侯。
和苏郎中寻丰安里旧居寄主客张郎中:漳滨卧起恣闲游，宣室征还未白头。旧隐来寻通德里，新篇写出畔牢愁。池看科斗成文字，鸟听提壶忆献酬。同学同年又同舍，许君云路并华輈。
酬浙东李侍郎越州春晚即事长句:越中蔼蔼繁华地，秦望峰前禹穴西。湖草初生边雁去，山花半谢杜鹃啼。青油昼卷临高阁，红旆晴翻绕古堤。明日汉庭征旧德，老人争出若耶溪。
酬淮南牛相公述旧见贻:少年曾忝汉庭臣，晚岁空馀老病身。初见相如成赋日，寻为丞相扫门人。追思往事咨嗟久，喜奉清光笑语频。犹有登朝旧冠冕，待公三入拂埃尘。
和仆射牛相公以离阙庭七年班行亲故亡殁…所和:久辞龙阙拥红旗，喜见天颜拜赤墀。三省英寮非旧侣，万年芳树长新枝。交朋接武居仙院，幕客追风入凤池。云母屏风即施设，可怜荣耀冠当时。
和仆射牛相公见示长句:静得天和兴自浓，不缘宦达性灵慵。大鹏六月有闲意，仙鹤千年无躁容。流辈尽来多叹息，官班高后少过从。唯应加筑露台上，賸见终南云外峰。
和陈许王尚书酬白少傅侍郎长句因通简汝洛旧游之什:寥廓高翔不可追，风云失路暂相随。方同洛下书生咏，又见军前大将旗。雪里命宾开玉帐，饮中请号驻金卮。竹林一自王戎去，嵇阮虽贫兴未衰。
酬太原狄尚书见寄:家声烜赫冠前贤，时望穹崇镇北边。身上官衔如座主，幕中谭笑取同年。幽并侠少趋鞭弭，燕赵佳人奉管弦。仍把天兵书号笔，远题长句寄山川。
酬宣州崔大夫见寄:白衣曾拜汉尚书，今日恩光到敝庐。再入龙楼称绮季，应缘狗监说相如。中郎南镇权方重，内史高斋兴有馀。遥想敬亭春欲暮，百花飞尽柳花初。
酬皇甫十少尹暮秋久雨喜晴有怀见示:雨馀独坐卷帘帷，便得诗人喜霁诗。摇落从来长年感，惨舒偏是病身知。扫开云雾呈光景，流尽潢污见路岐。何况菊香新酒熟，神州司马好狂时。
望夫山:何代提戈去不还，独留形影白云间。肌肤销尽雪霜色，罗绮点成苔藓斑。江燕不能传远信，野花空解妒愁颜。近来岂少征人妇，笑采蘼芜上北山。
麻姑山:曾游仙迹见丰碑，除却麻姑更有谁。云盖青山龙卧处，日临丹洞鹤归时。霜凝上界花开晚，月冷中天果熟迟。人到便须抛世事，稻田还拟种灵芝。
鱼复江中:扁舟尽室贫相逐，白发藏冠镊更加。远水自澄终日绿，晴林长落过春花。客情浩荡逢乡语，诗意留连重物华。风樯好住贪程去，斜日青帘背酒家。
柳絮:飘飏南陌起东邻，漠漠濛濛暗度春。花巷暖随轻舞蝶，玉楼晴拂艳妆人。萦回谢女题诗笔，点缀陶公漉酒巾。何处好风偏似雪，隋河堤上古江津。
赠同年陈长史员外:明州长史外台郎，忆昔同年翰墨场。一自分襟多岁月，相逢满眼是凄凉。推贤有愧韩安国，论旧唯存盛孝章。所叹谬游东阁下，看君无计出恓惶。
海阳湖别浩初师:近郭看殊境，独游常鲜欢。逢君驻缁锡，观貌称林峦。湖满景方霁，野香春未阑。爱泉移席近，闻石辍棋看。风止松犹韵，花繁露未干。桥形出树曲，岩影落池寒。别路千嶂里，诗情暮云端。他年买山处，似此得隳官。
武陵书怀五十韵:西汉开支郡，南朝号戚藩。四封当列宿，百雉俯清沅。高岸朝霞合，惊湍激箭奔。积阴春暗度，将霁雾先昏。俗尚东皇祀，谣传义帝冤。桃花迷隐迹，楝叶慰忠魂。户算资渔猎，乡豪恃子孙。照山畬火动，踏月俚歌喧。拥楫舟为市，连甍竹覆轩。披沙金粟见，拾羽翠翘翻。茗折苍溪秀，蘋生枉渚暄。禽惊格磔起，鱼戏噞喁繁。沉约台榭故，李衡墟落存。湘灵悲鼓瑟，泉客泣酬恩。露变蒹葭浦，星悬橘柚村。虎咆空野震，鼍作满川浑。邻里皆迁客，儿童习左言。炎天无冽井，霜月见芳荪。清白家传远，诗书志所敦。列科叨甲乙，从宦出丘樊。结友心多契，驰声气尚吞。士安曾重赋，元礼许登门。草檄嫖姚幕，巡兵戊己屯。筑台先自隗，送客独留髡。遂结王畿绶，来观衢室樽。鸢飞入鹰隼，鱼目俪玙璠。晓烛罗驰道，朝阳辟帝阍。王正会夷夏，月朔盛旗幡。独立当瑶阙，传呵步紫垣。按章清犴狱，视祭洁蘋蘩。御历昌期远，传家宝祚蕃。繇文光夏启，神教畏轩辕。内禅因天性，雄图授化元。继明悬日月，出震统乾坤。大孝三朝备，洪恩九族惇。百川宗渤澥，五岳辅昆仑。何幸逢休运，微班识至尊。校缗资筦榷，复土奉山园。一失贵人意，徒闻太学论。直庐辞锦帐，远守愧朱幡。巢幕方犹燕，抢榆尚笑鲲。邅回过荆楚，流落感凉温。旅望花无色，愁心醉不惛。春江千里草，暮雨一声猿。问卜安冥数，看方理病源。带赊衣改制，尘涩剑成痕。三秀悲中散，二毛伤虎贲。来忧御魑魅，归愿牧鸡豚。就日秦京远，临风楚奏烦。南登无灞岸，旦夕上高原。
经伏波神祠:蒙蒙篁竹下，有路上壶头。汉垒麏鼯斗，蛮溪雾雨愁。怀人敬遗像，阅世指东流。自负霸王略，安知恩泽侯。乡园辞石柱，筋力尽炎洲。一以功名累，翻思马少游。
遥贺白宾客分司初到洛中，戏呈冯尹:西辞望苑去，东占洛阳才。度岭无愁思，看山不懊来。冥鸿何所慕，辽鹤乍飞回。洗竹通新径，携琴上旧台。尘埃长者辙，风月故人杯。闻道龙门峻，还因上客开。
白侍郎大尹自河南寄示池北新葺水斋即事…兼命同作:公府有高政，新斋池上开。再吟佳句后，一似画图来。结构疏林下，夤缘曲岸隈。绿波穿户牖，碧甃叠琼瑰。幽异当轩满，清光绕砌回。潭心澄晚镜，渠口起晴雷。瑶草缘堤种，松烟上岛栽。游鱼惊拨剌，浴鹭喜毰毸。为客烹林笋，因僧采石苔。酒瓶常不罄，书案任成堆。檐外青雀舫，坐中鹦鹉杯。蒲根抽九节，莲萼捧重台。芳讯此时到，胜游何日陪。共讥吴太守，自占洛阳才。
和令狐相公九日对黄白二菊花见怀:素萼迎寒秀，金英带露香。繁华照旄钺，荣盛对银黄。琮璧交辉映，衣裳杂彩章。晴云遥盖覆，秋蝶近悠扬。空想逢九日，何由陪一觞。满丛佳色在，未肯委严霜。
和乐天闲园独赏八韵前以蜂鹤拙句寄呈…小巧以取大咍:永日无人事，芳园任兴行。陶庐树可爱，潘宅雨新晴。傅粉琅玕节，熏香菡萏茎。榴花裙色好，桐子药丸成。柳蠹枝偏亚，桑空叶再生。睢盱欲斗雀，索漠不言莺。动植随四气，飞沉含五情。抢榆与水击，小大强为名。
三月三日与乐天及河南李尹奉陪裴令公泛洛禊饮…十二韵:洛下今修禊，群贤胜会稽。盛筵陪玉铉，通籍尽金闺。波上神仙妓，岸傍桃李蹊。水嬉如鹭振，歌响杂莺啼。历览风光好，沿洄意思迷。棹歌能俪曲，墨客竞分题。翠幄连云起，香车向道齐。人夸绫步障，马惜锦障泥。尘暗宫墙外，霞明苑树西。舟形随鹢转，桥影与虹低。川色晴犹远，乌声暮欲栖。唯馀踏青伴，待月魏王堤。
酬乐天晚夏闲居欲相访先以诗见贻:池榭堪临泛，翛然散郁陶。步因驱鹤缓，吟为听蝉高。林密添新竹，枝低缒晚桃。酒醅晴易熟，药圃夏频薅。老是班行旧，闲为乡里豪。经过更何处，风景属吾曹。
牛相公见示新什，谨依本韵次用以抒下情:剧韵新篇至，因难始见能。雨天龙变化，晴日凤鶱腾。游海惊何极，闻韶素不曾。惬心时拊髀，击节日麾肱。符彩添隃墨，波澜起剡藤。拣金光熠熠，累璧势层层。珠媚多藏贾，花撩欲定僧。封来真宝物，寄与愧交朋。已老无时疾，长贫望岁登。雀罗秋寂寂，虫翅晓薨薨。羸骥方辞绊，虚舟已绝縆。荣华甘死别，健羡亦生憎。玉柱琤瑽韵，金觥雹凸棱。何时良宴会，促膝对华灯。
奉和中书崔舍人八月十五日夜玩月二十韵:暮景中秋爽，阴灵既望圆。浮精离碧海，分照接虞渊。迥见孤轮出，高从倚盖旋。二仪含皎澈，万象共澄鲜。整御当西陆，舒光丽上玄。从星变风雨，顺日助陶甄。远近同时望，晶荧此夜偏。运行调玉烛，洁白应金天。曲沼疑瑶镜，通衢若象筵。逢人尽冰雪，遇景即神仙。引素吞银汉，凝清洗绿烟。皋禽警露下，邻杵思风前。水是还珠浦，山成种玉田。剑沉三尺影，灯罢九枝然。象外形无迹，寰中影有迁。稍当云阙正，未映斗城悬。静对挥宸翰，闲临襞彩笺。境同牛渚上，宿在凤池边。兴掩寻安道，词胜命仲宣。从今纸贵后，不复咏陈篇。
元和癸巳岁仲秋诏发江陵偏师问罪蛮…寄荆南严司空:蛮水阻朝宗，兵符下渚宫。前筹得上策，无战已成功。汉使星飞入，夷心草偃同。歌谣开竹栈，拜舞戢桑弓。就日知冰释，投人念鸟穷。网罗三面解，章奏九门通。卉服联操袂，雕题尽鞠躬。降幡秋练白，驿骑昼尘红。火号休传警，机桥罢亘空。登山不见虏，振旆自生风。江远烟波静，军回气色雄。伫看闻喜后，金石赐元戎。
和李六侍御文宣王庙释奠作:叹息鲁先师，生逢周室卑。有心律天道，无位救陵夷。历聘不能用，领徒空尔为。儒风正礼乐，旅象入蓍龟。西狩非其应，中都安足施。世衰由我贱，泣下为人悲。遗教光文德，兴王叶梦期。土田封后胤，冕服饰虚仪。钟鼓胶庠荐，牲牢郡邑祠。闻君喟然叹，偏在上丁时。
和窦中丞晚入容江作:汉郡三十六，郁林东南遥。人伦选清臣，天外颁诏条。桂水步秋浪，火山凌雾朝。分圻辨风物，入境闻讴谣。莎岸见长亭，烟林隔丽谯。日落舟益驶，川平旗自飘。珠浦远明灭，金沙晴动摇。一吟道中作，离思悬层霄。
和兵部郑侍郎省中四松诗十韵:右相历中台，移松武库栽。紫茸抽组绶，青实长玫瑰。便有干霄势，看成构厦材。数分天柱半，影逐日轮回。旧赏台阶去，新知谷口来。息阴常仰望，玩境几裴回。翠粒晴悬露，苍鳞雨起苔。凝音助瑶瑟，飘蕊泛金罍。月桂花遥烛，星榆叶对开。终须似鸡树，荣茂近昭回。
酬郑州权舍人见寄二十韵:朱户凌晨启，碧梧含早凉。人从桔柣至，书到漆沮傍。抃会因佳句，情深取断章。惬心同笑语，入耳胜笙簧。忆昔三条路，居邻数仞墙。学堂青玉案，彩服紫罗囊。麟角看成就，龙驹见抑扬。彀中飞一箭，云际落双鶬。甸邑叨前列，天台愧后行。鲤庭传事业，鸡树遂翱翔。书殿连鳷鹊，神池接凤凰。追游蒙尚齿，惠好结中肠。铩翮方抬举，危根易损伤。一麾怜弃置，五字借恩光。汝海崆峒秀，溱流芍药芳。风行能偃草，境静不争桑。转旆趋关右，颁条匝渭阳。病吟犹有思，老醉已无狂。尘满鸿沟道，沙惊白狄乡。伫闻黄纸诏，促召紫微郎。
和牛相公题姑苏所寄太湖石兼寄李苏州:震泽生奇石，沉潜得地灵。初辞水府出，犹带龙宫腥。发自江湖国，来荣卿相庭。从风夏云势，上汉古查形。拂拭鱼鳞见，铿锵玉韵聆。烟波含宿润，苔藓助新青。嵌穴胡雏貌，纤铓虫篆铭。孱颜傲林薄，飞动向雷霆。烦热近还散，馀酲见便醒。凡禽不敢息，浮壒莫能停。静称垂松盖，鲜宜映鹤翎。忘忧常目击，素尚与心冥。眇小欺湘燕，团圆笑落星。徒然想融结，安可测年龄。采取询乡耋，搜求按旧经。垂钩入空隙，隔浪动晶荧。有获人争贺，欢谣众共听。一州惊阅宝，千里远扬舲。睹物洛阳陌，怀人吴御亭。寄言垂天翼，早晚起沧溟。
浙西李大夫述梦四十韵并浙东元相公酬和斐然继声:位是才能取，时因际会遭。羽仪呈鸑鷟，铓刃试豪曹。洛下推年少，山东许地高。门承金铉鼎，家有玉璜韬。海浪扶鹏翅，天风引骥髦。便知蓬阁閟，不识鲁衣褒。兴发春塘草，魂交益部刀。形开犹抱膝，烛尽遽挥毫。昔仕当初筮，逢时咏载橐。怀铅辨虫蠹，染素学鹅毛。车骑方休汝，归来欲效陶。南台资謇谔，内署选风骚。羽化如乘鲤，楼居旧冠鳌。美香焚湿麝，名果赐干萄。议赦蝇栖笔，邀歌蚁泛醪。代言无所戏，谢表自称叨。兰焰凝芳泽，芝泥莹玉膏。对频声价出，直久梦魂劳。草诏令归马，批章答献獒。银花悬院榜，翠羽映帘绦。讽谏欣然纳，奇觚率尔操。禁中时谔谔，天下免忉忉。左顾龟成印，双飞鹄织袍。谢宾缘地密，洁己是心豪。五日思归沐，三春羡众邀。茶炉依绿笋，棋局就红桃。溟海桑潜变，阴阳炭暗熬。仙成脱屣去，臣恋捧弓号。建节辞乌柏，宣风看鹭涛。土山京口峻，铁瓮郡城牢。曲岛花千树，官池水一篙。莺来和丝管，雁起拂麾旄。宛转倾罗扇，回旋堕玉搔。罚筹长竖纛，觥盏样如舠。山是千重障，江为四面濠。卧龙曾得雨，孤鹤尚鸣皋。剑用雄开匣，弓闲蛰受弢。凤姿尝在竹，鷃羽不离蒿。吴越分双镇，东西接万艘。今朝比潘陆，江海更滔滔。
历阳书事七十韵:一夕为湖地，千年列郡名。霸王迷路处，亚父所封城。汉置东南尉，梁分肘腋兵。本吴风俗剽，兼楚语音伧。沸井今无涌，乌江旧有名。土台游柱史，石室隐彭铿。曹操祠犹在，濡须坞未平。海潮随月大，江水应春生。忆昨深山里，终朝看火耕。鱼书来北阙，鹢首下南荆。云雨巫山暗，蕙兰湘水清。章华树已失，鄂渚草来迎。庐阜香炉出，湓城粉堞明。雁飞彭蠡暮，鸦噪大雷晴。平野分风使，恬和趁夜程。贵池登陆峻，舂谷渡桥鸣。骆驿主人问，悲欢故旧情。几年方一面，卜昼便三更。助喜杯盘盛，忘机笑语訇。管清疑警鹤，弦巧似娇莺。炽炭烘蹲兽，华茵织斗鲸。回裾飘雾雨，急节堕琼英。敛黛凝愁色，施钿耀翠晶。容华本南国，妆束学西京。日落方收鼓，天寒更炙笙。促筵交履舄，痛饮倒簪缨。谑浪容优孟，娇怜许智琼。蔽明添翠帟，命烛拄金茎。坐久罗衣皱，杯频粉面騂。兴来从请曲，意堕即飞觥。令急重须改，欢冯醉尽呈。诘朝还选胜，来日又寻盟。道别殷勤惜，邀筵次第争。唯闻嗟短景，不复有馀酲。众散扃朱户，相携话素诚。晤言犹亹亹，残漏自丁丁。出祖千夫拥，行厨五熟烹。离亭临野水，别思入哀筝。接境人情洽，方冬馔具精。中流为界道，隔岸数飞甍。沙浦王浑镇，沧洲谢脁城。望夫人化石，梦帝日环营。半渡趋津吏，缘堤簇郡甿。场黄堆晚稻，篱碧见冬菁。里社争来献，壶浆各自擎。鸱夷倾底写，粔籹斗成□。采石风传柝，新林暮击钲。茧纶牵拨剌，犀焰照澄泓。露冕观原野，前驱抗旆旌。分庭展宾主，望阙拜恩荣。比屋惸嫠辈，连年水旱并。遐思常后已，下令必先庚。远岫低屏列，支流曲带萦。湖鱼香胜肉，官酒重于饧。忆昔泉源变，斯须地轴倾。鸡笼为石颗，龟眼入泥坑。事系人风重，官从物论轻。江春俄澹荡，楼月几亏盈。柳长千丝宛，田塍一线絣。游鱼将婢从，野雉见媒惊。波净攒凫鹊，洲香发杜蘅。一钟菰葑米，千里水葵羹。受谴时方久，分忧政未成。比琼虽碌碌，于铁尚铮铮。早忝登三署，曾闻奏六英。无能甘负弩，不慎在提衡。口语成中遘，毛衣阻上征。时闻关利钝，智亦有聋盲。昔愧山东妙，今惭海内兄。后来登甲乙，早已在蓬瀛。心托秦明镜，才非楚白珩。齿衰亲药物，宦薄傲公卿。捧日皆元老，宣风尽大彭。好令朝集使，结束赴新正。
和令狐相公春日寻花有怀白侍郎阁老:芳菲满雍州，鸾凤许同游。花径须深入，时光不少留。色鲜由树嫩，枝亚为房稠。静对仍持酒，高看特上楼。晴宜连夜赏，雨便一年休。共忆秋官处，馀霞曲水头。
纥那曲二首:杨柳郁青青，竹枝无限情。周郎一回顾，听唱纥那声。踏曲兴无穷，调同词不同。愿郎千万寿，长作主人翁。
柳花词三首:开从绿条上，散逐香风远。故取花落时，悠扬占春晚。轻飞不假风，轻落不委地。撩乱舞晴空，发人无限思。晴天闇闇雪，来送青春暮。无意似多情，千家万家去。
路傍曲:南山宿雨晴，春入凤凰城。处处闻弦管，无非送酒声。
寓兴二首:常谈即至理，安事非常情。寄语何平叔，无为轻老生。世途多礼数，鹏鷃各逍遥。何事陶彭泽，抛官为折腰。
和游房公旧竹亭闻琴绝句:尚有竹间路，永无綦下尘。一闻流水曲，重忆餐霞人。
罢和州游建康:秋水清无力，寒山暮多思。官闲不计程，遍上南朝寺。
馆娃宫在旧郡西南砚石山前瞰姑苏台傍有采香…因赋二章:宫馆贮娇娃，当时意大夸。艳倾吴国尽，笑入楚王家。月殿移椒壁，天花代舜华。唯馀采香径，一带绕山斜。
竹枝词二首:杨柳青青江水平，闻郎江上唱歌声。东边日出西边雨，道是无晴却有晴。楚水巴山江雨多，巴人能唱本乡歌。今朝北客思归去，回入纥那披绿罗。
秋词二首:自古逢秋悲寂寥，我言秋日胜春朝。晴空一鹤排云上，便引诗情到碧霄。山明水净夜来霜，数树深红出浅黄。试上高楼清入骨，岂如春色嗾人狂。
竹枝词九首:白帝城头春草生，白盐山下蜀江清。南人上来歌一曲，北人莫上动乡情。山桃红花满上头，蜀江春水拍山流。花红易衰似郎意，水流无限似侬愁。江上朱楼新雨晴，瀼西春水縠纹生。桥东桥西好杨柳，人来人去唱歌行。日出三竿春雾消，江头蜀客驻兰桡。凭寄狂夫书一纸，家住成都万里桥。两岸山花似雪开，家家春酒满银杯。昭君坊中多女伴，永安宫外踏青来。城西门前滟滪堆，年年波浪不能摧。懊恼人心不如石，少时东去复西来。瞿塘嘈嘈十二滩，人言道路古来难。长恨人心不如水，等闲平地起波澜。巫峡苍苍烟雨时，清猿啼在最高枝。个里愁人肠自断，由来不是此声悲。山上层层桃李花，云间烟火是人家。银钏金钗来负水，长刀短笠去烧畬。
洛中送韩七中丞之吴兴口号五首:昔年意气结群英，几度朝回一字行。海北江南零落尽，两人相见洛阳城。自从云散各东西，每日欢娱却惨凄。离别苦多相见少，一生心事在书题。今朝无意诉离杯，何况清弦急管催。本欲醉中轻远别，不知翻引酒悲来。骆驼桥上蘋风急，鹦鹉杯中箬下春。水碧山青知好处，开颜一笑向何人。溪中士女出笆篱，溪上鸳鸯避画旗。何处人间似仙境，春山携妓采茶时。
送廖参谋东游二首:九陌逢君又别离，行云别鹤本无期。望嵩楼上忽相见，看过花开花落时。繁花落尽君辞去，绿草垂杨引征路。东道诸侯皆故人，留连必是多情处。
再游玄都观:百亩庭中半是苔，桃花净尽菜花开。种桃道士归何处，前度刘郎今又来。
李贾二大谏拜命后寄杨八寿州:谏省新登二直臣，万方惊喜捧丝纶。则知天子明如日，肯放淮南高卧人。
美温尚书镇定兴元以诗寄贺:旌旗入境犬无声，戮尽鲸鲵汉水清。从此世人开耳目，始知名将出书生。
同乐天登栖灵寺塔:步步相携不觉难，九层云外倚阑干。忽然笑语半天上，无限游人举眼看。
杏园花下酬乐天见赠:二十馀年作逐臣，归来还见曲江春。游人莫笑白头醉，老醉花间有几人。
和严给事闻唐昌观玉蕊花下有游仙二绝:玉女来看玉蕊花，异香先引七香车。攀枝弄雪时回顾，惊怪人间日易斜。雪蕊琼丝满院春，衣轻步步不生尘。君平帘下徒相问，长伴吹箫别有人。
城内花园颇曾游玩令公居守亦有素期…以答令狐相公见谑:楼下芳园最占春，年年结侣采花频。繁霜一夜相撩治，不似佳人似老人。
答张侍御贾喜再登科后，自洛赴上都赠别:又被时人写姓名，春风引路入京城。知君忆得前身事，分付莺花与后生。
赴连州途经洛阳诸公置酒相送张员外贾…率尔酬之:谪在三湘最远州，边鸿不到水南流。如今暂寄樽前笑，明日辞君步步愁。
吴兴敬郎中见惠斑竹杖兼示一绝聊以谢之:一茎炯炯琅玕色，数节重重玳瑁文。拄到高山未登处，青云路上愿逢君。
奉和裴令公夜宴:天下苍生望不休，东山虽有但时游。从来海上仙桃树，肯逐人间风露秋。
酬仆射牛相公晋国池上别后至甘棠馆忽梦同游…口号见寄:已嗟池上别魂惊，忽报梦中携手行。此夜独归还乞梦，老人无睡到天明。
裴侍郎大尹雪中遗酒一壶兼示喜眼疾平…斐然仰酬:卷尽轻云月更明，金篦不用且闲行。若倾家酿招来客，何必池塘春草生。
答后篇:昔日慵工记姓名，远劳辛苦写西京。近来渐有临池兴，为报元常欲抗行。
寄毗陵杨给事三首:挥毫起制来东省，蹑足修名谒外台。好著櫜鞬莫惆怅，出文入武是全才。曾主鱼书轻刺史，今朝自请左鱼来。青云直上无多地，却要斜飞取势回。东城南陌昔同游，坐上无人第二流。屈指如今已零落，且须欢喜作邻州。
喜康将军见访:谪居愁寂似幽栖，百草当门茅舍低。夜猎将军忽相访，鹧鸪惊起绕篱啼。
句:湖上收宿雨。故国思如此，若为天外心。东屯沧海阔，南让洞庭宽。翠粒照晴露。银花垂院榜，翠羽撼绦铃。
吴兴三绝:蘋洲须觉池沼俗，苎布直胜罗纨轻。清风楼下草初出，明月峡中茶始生。吴兴三绝不可舍，劝子强为吴会行。
湖州贡焙新茶:凤辇寻春半醉回，仙娥进水御帘开。牡丹花笑金钿动，传奏吴兴紫笋来。
春游曲三首:烟柳飞轻絮，风榆落小钱。濛濛百花里，罗绮竞秋千。骋望登香阁，争高下砌台。林间踏青去，席上寄笺来。行乐三春节，林花百和香。当年重意气，先占斗鸡场。
春江曲二首:家寄征河岸，征人几岁游。不如潮水信，每日到沙头。乘晓南湖去，参差叠浪横。前洲在何处，霜里雁嘤嘤。
塞上曲:卷旆生风喜气新，早持龙节静边尘。汉家天子图麟阁，身是当今第一人。
赠毛仙翁:至道无名，至人长生。爰观绘事，似挹真形。方口渥丹，浓眉刷青。松姿本秀，鹤质自轻。道德神仙，内蕴心灵。红肌丝发，外彰华精。色如含芳，貌若和光。胚浑造化，含吐阴阳。吾闻安期，隐见不常。或在世间，或游上苍。猗欤真人，得非后身。写此仙骨，久而不磷。皎皎明眸，了然如新。蔼蔼童颜，的然如春。金石可并，丹青不泯。通天台上，有见常人。俗士观瞻，方悟幽尘。君子图之，敬兮如神。
和李德裕游汉州房公湖二首:太尉留琴地，时移重可寻。徽弦一掩抑，风月助登临。荣驻青油骑，高张白雪音。祗言酬唱美，良史记王箴。静对烟波夕，犹思栋宇清。卧龙空有处，驯鸟独忘情。顾步襟期远，参差物象横。自宜雕乐石，爽气际青城。
游栖霞寺:跻险入幽林，翠微含竹殿。泉声无休歇，山色时隐见。潮来杂风雨，梅落成霜霰。一从方外游，顿觉尘心变。
观藏冰:寒气方穷律，阴精正结冰。体坚风带壮，影素月临凝。冬赋凌人掌，春期命妇升。凿来壶色彻，纳处镜光澄。鲁史曾留问，豳诗旧见称。同观里射享，王道颂还兴。
赋得春风扇微和:习习和风扇，悠悠淑气微。阳升知候改，律应喜春归。池柳晴初拆，林莺暖欲飞。川原浮彩翠，台馆动光辉。泛艳摇丹阙，扬芳入粉闱。发生当有分，枯朽幸因依。
立春日晓望三素云:晴晓初春日，高心望素云。彩光浮玉辇，紫气隐元君。缥缈中天去，逍遥上界分。鸾骖攀不及，仙吹远难闻。礼候于斯睹，明循在解纷。人归悬想处，霞色自氛氲。
春台晴望:曲台送春目，景物丽新晴。霭霭烟收翠，忻忻木向荣。静看迟日上，闲爱野云平。风慢游丝转，天开远水明。登高尘虑息，观徼道心清。更有迁乔意，翩翩出谷莺。
省试春台晴望:层台聊一望，遍赏帝城春。风暖闻啼鸟，冰开见跃鳞。晴山烟外翠，香蕊日边新。已变青门柳，初销紫陌尘。金汤千里国，车骑万方人。此处云霄近，凭高愿致身。
五月水边柳:结根挺涯涘，垂影覆清浅。睡脸寒未开，懒腰晴更软。摇空条已重，拂水带方展。似醉烟景凝，如愁月露泫。丝长鱼误恐，枝弱禽惊践。长别几多情，含春任攀搴。
山鸡舞石镜:庐峰开石镜，人说舞山鸡。物象纤无隐，禽情只自迷。景当烟雾歇，心喜锦翎齐。宛转乌呈彩，婆娑凤欲栖。何言资羽族，在地得天倪。应笑翰音者，终朝饮败醯。
题都城南庄:去年今日此门中，人面桃花相映红。人面不知何处去，桃花依旧笑春风。
广庆寺:传者不足信，见景胜如闻。一水远赴海，两山高入云。鱼龙晴自戏，猿狖晚成群。醉酒斜阳下，离心草自薰。
戏赠诗:县君好砖渠，绕水恣行游。鄙性乐疏野，凿地便成沟。两岸值芳草，中央漾清流。所尚既不同，砖凿可自修。从他后人见，境趣谁为幽。
出世篇:生当为大丈夫，断羁罗，出泥涂。四散号呶，俶扰无隅。埋之深渊，飘然上浮。骑龙披青云，泛览游八区。经太山，绝大海，一长吁。西摩月镜，东弄日珠。上括天之门，直指帝所居。群仙来迎塞天衢，凤凰鸾鸟灿金舆。音声嘈嘈满太虚，旨饮食兮照庖厨。食之不饫饫不尽，使人不陋复不愚。旦旦狎玉皇，夜夜御天姝。当御者几人，百千为番，宛宛舒舒，忽不自知。支消体化膏露明，湛然无色茵席濡。俄而散漫，斐然虚无。翕然复抟，抟久而苏。精神如太阳，霍然照清都。四肢为琅玕，五脏为璠玙。颜如芙蓉，顶为醍醐。与天地相终始，浩漫为欢娱。下顾人间，溷粪蝇蛆。
蜀绵州越王楼诗:危楼倚天门，如星辰宫□。榱薄龙虎怪，洄洄绕雷风。徂秋试登临，大霭屯乔空。不见西北路，考怀益雕穷。石濑薄溅溅，上山杳穹穹。昔人创为逝，所适酡颜红。今我兹之来，犹校成岁功。辍田植科亩，游圃歌芳丛。地财无丛厚，人室安取丰。既乏富庶能，千万惭文翁。
催妆:昔年将去玉京游，第一仙人许状头。今日幸为秦晋会，早教鸾凤下妆楼。
古松感兴:皇天后土力，使我向此生。贵贱不我均，若为天地情。我家世道德，旨意匡文明。家集四百卷，独立天地经。寄言青松姿，岂羡朱槿荣。昭昭大化光，共此遗芳馨。
句:夜入真珠室，朝游玳瑁宫。
答卢仝结交诗:有鸟自南翔，口衔一书扎，达我山之维。开缄金玉焕陆离，乃是卢仝结交诗。此诗峭绝天边格，力与文星色相射。长河拔作数条丝，太华磨成一拳石。莫嗟独笑无往还，月中芳桂难追攀。况值乱邦不平年，回陵倒谷如等闲。与君俯首大艰阻，喙长三尺不得语，因君今日形章句。羡猕猴兮著衣裳，悲蚯蚓兮安翅羽。上天不识察，仰我为辽天失所，将吾剑兮切淤泥，使良骥兮捕老鼠。昨日脱身卑贱笼，卯星借与老人峰。抱锄劚地芸芝朮，偃盖参天旧有松，术与松兮保身世。卧居居兮起于于，漱潺潺兮聆嘒嘒。道在其中可终岁，不教辜负尧为帝。烧我荷衣摧我身，回看天地如砥平。钢刀剉骨不辞去，卑躬君子今明明。俯首辞山心惨恻，白云虽好恋不得。看云且拟直须臾，疾风又卷西飞翼。为报覃怀心结交，死生富贵存后凋。我心不畏朱公叔，君意须防刘孝标。以胶投漆苦不早，就中相去万里道。河水悠悠山之间，无由把袂摅怀抱。忆仝吟能文，洽臭成兰薰。不知何处清风夕，拟使张华见陆云。
奉和武中丞秋日台中寄怀简诸僚友:圣朝思纪律，宪府得中贤。指顾风行地，仪形月丽天。不仁恒自远，为政复何先。虚室唯生白，闲情却草玄。迎霜红叶早，过雨碧苔鲜。鱼乐翻秋水，乌声隔暮烟。旧游多绝席，感物遂成篇。更许穷荒谷，追歌白雪前。
同恭夏日题寻真观李宽中秀才书院:闭院开轩笑语阑，江山并入一壶宽。微风但觉杉香满，烈日方知竹气寒。披卷最宜生白室，吟诗好就步虚坛。愿君此地攻文字，如炼仙家九转丹。
吐蕃别馆中和日寄朝中僚旧:清时令节千官会，绝域穷山一病夫。遥想满堂欢笑处，几人缘我向西隅。
及第后答潼关主人:本欲云雨化，却随波浪翻。一沾太常第，十过潼关门。志力且虚弃，功名谁复论。主人故相问，惭笑不能言。
看浑中丞山桃花初有他客不通晚方得入因有戏赠:朝来驻马香街里，风度遥闻语笑声。无事闭门教日晚，山桃落尽不胜情。
道州夏日郡内北桥新亭书怀赠何元二处士:结构池梁上，登临日几回。晴空交密叶，阴岸积苍苔。爽气中央满，清风四面来。振衣生羽翰，高枕出尘埃。齐物鱼何乐，忘机鸟不猜。闲销炎昼静，选胜火云开。僻远宜孱性，优游赖废材。愿为长泛梗，莫作重然灰。守道穷非过，先时动是灾。寄言徐孺子，宾榻且徘徊。
戏赠灵澈上人:僧家亦有芳春兴，自是禅心无滞境。君看池水湛然时，何曾不受花枝影。
岳阳怀古:晨飙发荆州，落日到巴丘。方知刳剡利，可接鬼神游。二湖豁南浸，九派驶东流。襟带三千里，尽在岳阳楼。忆昔斗群雄，此焉争上游。吴昌屯虎旅，晋盛骛龙舟。宋齐纷祸难，梁陈成寇雠。钟鼓长震耀，鱼龙不得休。风雪一萧散，功业忽如浮。今日时无事，空江满白鸥。
奉敕祭南岳十四韵:皇家礼赤帝，谬获司风域。致斋紫盖下，宿设祝融侧。鸣涧惊宵寐，清猿递时刻。澡洁事夙兴，簪佩思尽饰。危坛象岳趾，秘殿翘翚翼。登拜不遑愿，酌献皆累息。赞道仪匪繁，祝史词甚直。忽觉心魂悸，如有精灵逼。漠漠云气生，森森杉柏黑。风吹虚箫韵，露洗寒玉色。寂寞有至公，馨香在明德。礼成谢邑吏，驾言归郡职。憩桑访蚕事，遵畴课农力。所愿风雨时，回首瞻南极。
晋王龙骧墓:虎旗龙舰顺长风，坐引全吴入掌中。孙皓小儿何足取，便令千载笑争功。
题石勒城二首:长驱到处积人头，大旆连营压上游。建业乌栖何足问，慨然归去王中州。天生杰异固难驯，应变摧枯若有神。夷甫自能疑倚啸，忍将虚诞误时人。
自江华之衡阳途中作:孤棹迟迟怅有违，沿湘数日逗晴晖。人生随分为忧喜，回雁峰南是北归。
送文畅上人东游:随缘聊振锡，高步出东城。水止无恒地，云行不计程。到时为彼岸，过处即前生。今日临岐别，吾徒自有情。
喜俭北至送宗礼南行:洞庭舟始泊，桂江帆又开。魂从会处断，愁向笑中来。惝怳看残景，殷勤祝此杯。衡阳刷羽待，成取一行回。
春日游郭驸马大安亭子:戚里容闲客，山泉若化成。寄游芳径好，借赏彩船轻。春至花常满，年多水更清。此中如传舍，但自立功名。
衡州岁前游合江亭见山樱蕊未折因赋含彩吝惊春:山樱先春发，红蕊满霜枝。幽处竟谁见，芳心空自知。似夺朝日照，疑畏暖风吹。欲问含彩意，恐惊轻薄儿。
道州春游欧阳家林亭:道州城北欧阳家，去郭一里占烟霞。主人虽朴甚有思，解留满地红桃花。桃花成泥不须扫，明朝更访桃源老。政成兴足告即归，门前便是家山道。
衡州早春偶游黄溪口号:偶寻黄溪日欲没，早梅未尽山樱发。无事江城闭此身，不得坐待花间月。
顺宗至德大圣大安孝皇帝挽歌词三首:遐视轻神宝，传归属圣猷。尧功终有待，文德本无忧。坐受朝汾水，行看告岱丘。那知鼎成后，龙驭弗淹留。监抚垂三纪，声徽洽万方。礼因驰道著，明自垦田彰。积渐承鸿业，从容守太康。更留园寝诏，恭听有馀芳。早秋同轨至，晨旆露华滋。挽度千夫咽，笳凝六马迟。剑悲长闭日，衣望出游时。风起西陵树，凄凉满孝思。
道州北池放鹅:我非好鹅癖，尔乏鸣雁姿。安得免沸鼎，澹然游清池。见生不忍食，深情固在斯。能自远飞去，无念稻粱为。
上官昭容书楼歌:汉家婕妤唐昭容，工诗能赋千载同。自言才艺是天真，不服丈夫胜妇人。歌阑舞罢闲无事，纵恣优游弄文字。玉楼宝架中天居，缄奇秘异万卷馀。水精编帙绿钿轴，云母捣纸黄金书。风吹花露清旭时，绮窗高挂红绡帷。香囊盛烟绣结络，翠羽拂案青琉璃。吟披啸卷终无已，皎皎渊机破研理。词萦彩翰紫鸾回，思耿寥天碧云起。碧云起，心悠哉，境深转苦坐自摧。金梯珠履声一断，瑶阶日夜生青苔。青苔秘空关，曾比群玉山。神仙杳何许，遗逸满人间。君不见洛阳南市卖书肆，有人买得研神记。纸上香多蠹不成，昭容题处犹分明，令人惆怅难为情。
冬日病中即事:墙下长安道，嚣尘咫尺间。久牵身外役，暂得病中闲。背喜朝阳满，心怜暮鸟还。吾庐在何处，南有白云山。
病中自户部员外郎转司封:羸卧承新命，优容获所安。遣儿迎贺客，无力拂尘冠。偃仰晴轩暖，支离晓镜寒。那堪报恩去，感激对衰兰。
古兴:越欧百炼时，楚卞三泣地。二宝无人识，千龄皆弃置。空岩起白虹，古狱生紫气。安得命世客，直来开奥秘。剑任刜钟看，玉从投火试。必能绝疑惑，然后论奇异。
风咏:微风生青蘋，习习出金塘。轻摇深林翠，静猎幽径芳。掩抑时未来，鸿毛亦无伤。一朝乘严气，万里号清霜。北走摧邓林，东去落扶桑。扫却垂天云，澄清无私光。悠然返空寂，晏海通舟航。
道州感兴:当代知文字，先皇记姓名。七年天下立，万里海西行。苦节终难辨，劳生竟自轻。今朝流落处，啸水绕孤城。
和李使君三郎早秋城北亭宴崔司士因寄关中张评事:黄花古城路，上尽见青山。桑柘晴川口，牛羊落照间。野情随卷幔，尘事隔重关。道合偏重赏，官微独不闲。鹤分琴久罢，书到雁应还。为谢登临客，琼林寄一攀。
长安羁旅行:十日一理发，每梳飞旅尘。三旬九过饮，每食唯旧贫。万物皆及时，独余不觉春。失名谁肯访，得意争相亲。直木有恬翼，静流无躁鳞。始知喧竞场，莫处君子身。野策藤竹轻，山蔬薇蕨新。潜歌归去来，事外风景真。
送远吟:河水昏复晨，河边相送频。离杯有泪饮，别柳无枝春。一笑忽然敛，万愁俄已新。东波与西日，不惜远行人。
贫女词寄从叔先辈简:蚕女非不勤，今年独无春。二月冰雪深，死尽万木身。时令自逆行，造化岂不仁。仰企碧霞仙，高控沧海云。永别劳苦场，飘飖游无垠。
弦歌行:驱傩击鼓长笛，瘦鬼染面惟齿白。暗中拽茅鞭，。。倮足朱行戚戚。ń相顾笑声冲庭燎，桃弧射矢时独叫。
出门行:长河悠悠去无极，百龄同此可叹息。秋风白露沾人衣，壮心凋落夺颜色。少年出门将诉谁，川无梁兮路无岐。一闻陌上苦寒奏，使我伫立惊且悲。君今得意厌粱肉，岂复念我贫贱时。海风萧萧天雨霜，穷愁独坐夜何长。驱车旧忆太行险，始知游子悲故乡。美人相思隔天阙，长望云端不可越。手持琅玕欲有赠，爱而不见心断绝。南山峨峨白石烂，碧海之波浩漫漫。参辰出没不相待，我欲横天无羽翰。
巫山高:见尽数万里，不闻三声猿。但飞萧萧雨，中有亭亭魂。千载楚王恨，遗文宋玉言。至今晴明天，云结深闺门。
车遥遥:路喜到江尽，江上又通舟。舟车两无阻，何处不得游。丈夫四方志，女子安可留。郎自别日言，无令生远愁。旅雁忽叫月，断猿寒啼秋。此夕梦君梦，君在百城楼。寄泪无因波，寄恨无因輈。愿为驭者手，与郎回马头。
游侠行:壮士性刚决，火中见石裂。杀人不回头，轻生如暂别。岂知眼有泪，肯白头上发。半生无恩酬，剑闲一百月。
清东曲:樱桃花参差，香雨红霏霏。含笑竞攀折，美人湿罗衣。采采清东曲，明眸艳珪玉。青巾艑上郎，上下看不足。南阳公首词，编入新乐录。
寒江吟:冬至日光白，始知阴气凝。寒江波浪冻，千里无平冰。飞鸟绝高羽，行人皆晏兴。荻洲素浩渺，碕岸澌崚。。烟舟忽自阻，风帆不相乘。何况异形体，信任为股肱。涉江莫涉凌，得意须得朋。结交非贤良，谁免生爱憎。冻水有再浪，失飞有载腾。一言纵丑词，万响无善应。取鉴谅不远，江水千万层。何当春风吹，利涉吾道弘。
怨别:一别一回老，志士白发早。在富易为容，居贫难自好。沉忧损性灵，服药亦枯槁。秋风游子衣，落日行远道。君问去何之，贱身难自保。
遣兴:弦贞五条音，松直百尺心。贞弦含古风，直松凌高岑。浮声与狂葩，胡为欲相侵。
隐士:本末一相返，漂浮不还真。山野多馁士，市井无饥人。虎豹忌当道，糜鹿知藏身。奈何贪竞者，日与患害亲。颜貌岁岁改，利心朝朝新。孰知富生祸，取富不取贫。宝玉忌出璞，出璞先为尘。松柏忌出山，出山先为薪。君子隐石壁，道书为我邻。寝兴思其义，澹泊味始真。陶公自放归，尚平去有依。草木择地生，禽鸟顺性飞。青青与冥冥，所保各不违。
春日有感:雨滴草芽出，一日长一日。风吹柳线垂，一枝连一枝。独有愁人颜，经春如等闲。且持酒满杯，狂歌狂笑来。
伤时:常闻贫贱士之常，嗟尔富者莫相笑。男儿得路即荣名，邂逅失途成不调。古人结交而重义，今人结交而重利。劝人一种种桃李，种亦直须遍天地。一生不爱嘱人事，嘱即直须为生死。我亦不羡季伦富，我亦不笑原宪贫。有财有势即相识，无财无势同路人。因知世事皆如此，却向东溪卧白云。
感兴:拔心草不死，去根柳亦荣。独有失意人，恍然无力行。昔为连理枝，今为断弦声。连理时所重，断弦今所轻。吾欲进孤舟，三峡水不平。吾欲载车马，太行路峥嵘。万物根一气，如何互相倾。
古兴:楚血未干衣，荆虹尚埋辉。痛玉不痛身，抱璞求所归。
闻砧:杜鹃声不哀，断猿啼不切。月下谁家砧，一声肠一绝。杵声不为客，客闻发自白。杵声不为衣，欲令游子归。
游子:萱草生堂阶，游子行天涯。慈亲倚堂门，不见萱草花。
择友:兽中有人性，形异遭人隔。人中有兽心，几人能真识。古人形似兽，皆有大圣德。今人表似人，兽心安可测。虽笑未必和，虽哭未必戚。面结口头交，肚里生荆棘。好人常直道，不顺世间逆。恶人巧谄多，非义苟且得。若是效真人，坚心如铁石。不谄亦不欺，不奢复不溺。面无吝色容，心无诈忧惕。君子大道人，朝夕恒的的。
冬日:老人行人事，百一不及周。冻马四蹄吃，陟卓难自收。短景仄飞过，午光不上头。少壮日与辉，衰老日与愁。日愁疑在日，岁箭迸如雠。万事有何味，一生虚自囚。不知文字利，到死空遨游。
晚雪吟:贫富喜雪晴，出门意皆饶。镜海见纤悉，冰天步飘飖。一一仙子行，家家尘声销。小儿击玉指，大耋歌圣朝。睿气流不尽，瑞仙何夐寥。始知望幸色，终疑异礼招。市井亦清洁，闾阎耸岧峣。苍生愿东顾，翠华仍西遥。天念岂薄厚，宸衷多忧焦。忧焦致太平，以兹时比尧。古耳有未通，新词有潜韶。甘为酒伶摈，坐耻歌女娇。选音不易言，裁正逢今朝。今朝前古文，律异同一调。愿于尧琯中，奏尽郁抑谣。
远游:慈乌不远飞，孝子念先归。而我独何事，四时心有违。江海恋空积，波涛信来稀。长为路傍食，著尽家中衣。别剑不割物，离人难作威。远行少僮仆，驱使无是非。为性玩好尽，积愁心绪微。始知时节驶，夏日非长辉。
商州客舍:商山风雪壮，游子衣裳单。四望失道路，百忧攒肺肝。日短觉易老，夜长知至寒。泪流潇湘弦，调苦屈宋弹。识声今所易，识意古所难。声意今讵辨，高明鉴其端。
登科后:昔日龌龊不足夸，今朝放荡思无涯。春风得意马蹄疾，一日看尽长安花。
乙酉岁舍弟扶侍归兴义庄居后独止舍待替人:谁言旧居止，主人忽成客。僮仆强与言，相惧终脉脉。出亦何所求，入亦何所索。饮食迷精粗，衣裳失宽窄。回风卷闲簟，新月生空壁。士有百役身，官无一姓宅。丈夫耻自饰，衰须从飒白。兰交早已谢，榆景徒相迫。惟予心中镜，不语光历历。
雪:忽然太行雪，昨夜飞入来。崚□堕庭中，严白何皑皑。奴婢晓开户，四肢冻徘徊。咽言词不成，告诉情状摧。官给未入门，家人尽以灰。意劝莫笑雪，笑雪贫为灾。将暖此残疾，典卖争致杯。教令再举手，夸曜馀生才。强起吐巧词，委曲多新裁。为尔作非夫，忍耻轰暍雷。书之与君子，庶免生嫌猜。
游城南韩氏庄:初疑潇湘水，锁在朱门中。时见水底月，动摇池上风。清气润竹林，白光连虚空。浪簇霄汉羽，岸芳金碧丛。何言数亩间，环泛路不穷。愿逐神仙侣，飘然汗漫通。
陪侍御叔游城南山墅:夜坐拥肿亭，昼登崔巍岑。日窥万峰首，月见双泉心。松气清耳目，竹氛碧衣襟。伫想琅玕字，数听枯槁吟。
游终南山:南山塞天地，日月石上生。高峰夜留景，深谷昼未明。山中人自正，路险心亦平。长风驱松柏，声拂万壑清。到此悔读书，朝朝近浮名。
游终南龙池寺:飞鸟不到处，僧房终南巅。龙在水长碧，雨开山更鲜。步出白日上，坐依清溪边。地寒松桂短，石险道路偏。晚磬送归客，数声落遥天。
游华山云台观:华岳独灵异，草木恒新鲜。山尽五色石，水无一色泉。仙酒不醉人，仙芝皆延年。夜闻明星馆，时韵女萝弦。敬兹不能寐，焚柏吟道篇。
喜与长文上人宿李秀才小山池亭:灯尽语不尽，主人庭砌幽。柳枝星影曙，兰叶露华浮。块岭笑群岫，片池轻众流。更闻清净子，逸唱颇难俦。
游韦七洞庭别业:洞庭如潇湘，叠翠荡浮碧。松桂无赤日，风物饶清激。逍遥展幽韵，参差逗良觌。道胜不知疲，冥搜自无斁。旷然青霞抱，永矣白云适。崆峒非凡乡，蓬瀛在仙籍。无言从远尚，还思君子识。波涛漱古岸，铿锵辨奇石。灵响非外求，殊音自中积。人皆走烦浊，君能致虚寂。何以祛扰扰，叩调清淅淅。既惧豪华损，誓从诗书益。一举独往姿，再摇飞遁迹。山深有变异，意惬无惊惕。采翠夺日月，照耀迷昼夕。松斋何用扫，萝院自然涤。业峻谢烦芜，文高追古昔。暂遥朱门恋，终立青史绩。物表易淹留，人间重离析。难随洞庭酌，且醉横塘席。
越中山水:日觉耳目胜，我来山水州。蓬瀛若仿佛，田野如泛浮。碧嶂几千绕，清泉万馀流。莫穷合沓步，孰尽派别游。越水净难污，越天阴易收。气鲜无隐物，目视远更周。举俗媚葱蒨，连冬撷芳柔。菱湖有馀翠，茗圃无荒畴。赏异忽已远，探奇诚淹留。永言终南色，去矣销人忧。
春集越州皇甫秀才山亭:嘉宾在何处，置亭春山巅。顾余寂寞者，谬厕芳菲筵。视听日澄澈，声光坐连绵。晴湖泻峰嶂，翠浪多萍藓。何以逞高志，为君吟秋天。
和皇甫判官游琅琊溪:山中琉璃境，物外琅琊溪。房廊逐岩壑，道路随高低。碧濑漱白石，翠烟含青蜺。客来暂游践，意欲忘簪珪。树杪灯火夕，云端钟梵齐。时同虽可仰，迹异难相携。唯当清宵梦，仿佛愿攀跻。
汝州陆中丞席喜张从事至同赋十韵:汝水无浊波，汝山饶奇石。大贤为此郡，佳士来如积。有客乘白驹，奉义惬所适。清风荡华馆，雅瑟泛瑶席。芳醑静无喧，金尊光有涤。纵情孰虑损，听论自招益。愿折若木枝，却彼曜灵夕。贵贱一相接，忧悰忽转易。会合勿言轻，别离古来惜。请君驻征车，良遇难再觌。
同年春燕:少年三十士，嘉会良在兹。高歌摇春风，醉舞摧花枝。意荡晼晚景，喜凝芳菲时。马迹攒騕褭，乐声韵参差。视听改旧趣，物象含新姿。红雨花上滴，绿烟柳际垂。淹中讲精义，南皮献清词。前贤与今人，千载为一期。明鉴有皎洁，澄玉无磷缁。永与沙泥别，各整云汉仪。盛气自中积，英名日四驰。塞鸿绝俦匹，海月难等夷。郁抑忽已尽，亲朋乐无涯。幽蘅发空曲，芳杜绵所思。浮迹自聚散，壮心谁别离。愿保金石志，无令有夺移。
罗氏花下奉招陈侍御:眼在枝上春，落地成埃尘。不是风流者，谁为攀折人。宁辞波浪阔，莫道往来频。拾紫岂宜晚，掇芳须及晨。劳收贾生泪，强起屈平身。花下本无俗，酒中别有神。游蜂不饮故，戏蝶亦争新。万物尽如此，过时非所珍。
看花:家家有芍药，不妨至温柔。温柔一同女，红笑笑不休。月娥双双下，楚艳枝枝浮。洞里逢仙人，绰约青宵游。芍药谁为婿，人人不敢来。唯应待诗老，日日殷勤开。玉立无气力，春凝且裴徊。将何谢青春，痛饮一百杯。芍药吹欲尽，无奈晓风何。余花欲谁待，唯待谏郎过。谏郎不事俗，黄金买高歌。高歌夜更清，花意晚更多。饮之不见底，醉倒深红波。红波荡谏心，谏心终无它。独游终难醉，挈榼徒经过。问花不解语，劝得酒无多。三年此村落，春色入心悲。料得一孀妇，经时独泪垂。
济源春:太行横偃脊，百里芳崔巍。济滨花异颜，枋口云如裁。新画彩色湿，上界光影来。深红缕草木，浅碧珩溯洄。千家门前饮，一道传禊杯。玉鳞吞金钩，仙璇琉璃开。朴童茂言语，善俗无惊猜。狂吹寝恒宴，晓清梦先回。治生鲜惰夫，积学多深材。再游讵癫戆，一洗惊尘埃。
游枋口:一步复一步，出行千里幽。为取山水意，故作寂寞游。太行青巅高，枋口碧照浮。明明无底镜，泛泛忘机鸥。老逸不自限，病狂不可周。恣闲饶淡薄，怠玩多淹留。芳物竞晼晚，绿梢挂新柔。和友莺相绕，言语亦以稠。始知万类然，静躁难相求。耸我残病骨，健如一仙人。镜中照千里，镜浪洞百神。此神日月华，不作寻常春。三十夜皆明，四时昼恒新。鸟声尽依依，兽心亦忻忻。澄幽出所怪，闪异坐微絪。可来复可来，此地灵相亲。
与王二十一员外涯游枋口柳溪:万株古柳根，拏此磷磷溪。野榜多屈曲，仙浔无端倪。春桃散红烟，寒竹含晚凄。晓听忽以异，芳树安能齐。共疑落镜中，坐泛红景低。水意酒易醒，浪情事非迷。小儒峭章句，大贤嘉提携。潜窦韵灵瑟，翠崖鸣玉珪。主人稷卨翁，德茂芝朮畦。凿出幽隐端，气象皆升跻。曾是清乐抱，逮兹几省溪。宴位席兰草，滥觞惊凫鹥。灵味荐鲂瓣，金花屑橙齑。江调摆衰俗，洛风远尘泥。徒言奏狂狷，讵敢忘筌蹄。
与王二十一员外涯游昭成寺:洛友寂寂约，省骑霏霏尘。游僧步晚磬，话茗含芳春。瑶策冰入手，粉壁画莹神。赪廓芙蓉霁，碧殿琉璃匀。玄讲岛岳尽，渊咏文字新。屡笑寒竹宴，况接青云宾。顾惭馀眷下，衰瘵婴残身。
苏州昆山惠聚寺僧房:昨日到上方，片云挂石床。锡杖莓苔青，袈裟松柏香。晴磬无短韵，古灯含永光。有时乞鹤归，还访逍遥场。
题从叔述灵岩山壁:换却世上心，独起山中情。露衣凉且鲜，云策高复轻。喜见夏日来，变为松景清。每将逍遥听，不厌飕飗声。远念尘末宗，未疏俗间名。桂枝妄举手，萍路空劳生。仰谢开净弦，相招时一鸣。
寒溪:霜洗水色尽，寒溪见纤鳞。幸临虚空镜，照此残悴身。潜滑不自隐，露底莹更新。豁如君子怀，曾是危陷人。始明浅俗心，夜结朝已津。净漱一掬碧，远消千虑尘。始知泥步泉，莫与山源邻。洛阳岸边道，孟氏庄前溪。舟行素冰折，声作青瑶嘶。绿水结绿玉，白波生白珪。明明宝镜中，物物天照齐。仄步下危曲，攀枯闻孀啼。霜芬稍稍歇，凝景微茫齐。痴坐直视听，戆行失踪蹊。岸童劚棘劳，语言多悲凄。晓饮一杯酒，踏雪过清溪。波澜冻为刀，剸割凫与鹥。宿羽皆翦弃，血声沉沙泥。独立欲何语，默念心酸嘶。冻血莫作春，作春生不齐。冻血莫作花，作花发孀啼。幽幽棘针村，冻死难耕犁。篙工磓玉星，一路随迸萤。朔冻哀彻底，獠馋咏潜鯹。冰齿相磨啮，风音酸铎铃。清悲不可逃，洗出纤悉听。碧潋卷已尽，彩缕飞飘零。下蹑滑不定，上栖折难停。哮嘐呷喢冤，仰诉何时宁。一曲一直水，白龙何鳞鳞。冻飙杂碎号，齑音坑谷辛。柧椾吃无力，飞走更相仁。猛弓一折弦，余喘争来宾。大严此之立，小杀不复陈。皎皎何皎皎，氤氲复氤氲。瑞晴刷日月，高碧开星辰。独立两脚雪，孤吟千虑新。天欃徒昭昭，箕舌虚龂龂。尧圣不听汝，孔微亦有臣。谏书竟成章，古义终难陈。因冻死得食，杀风仍不休。以兵为仁义，仁义生刀头。刀头仁义腥，君子不可求。波澜抽剑冰，相劈如仇雠。尖雪入鱼心，鱼心明愀愀。恍如罔两说，似诉割切由。谁使异方气，入此中土流。翦尽一月春，闭为百谷幽。仰怀新霁光，下照疑忧愁。溪老哭甚寒，涕泗冰珊珊。飞死走死形，雪裂纷心肝。剑刃冻不割，弓弦强难弹。常闻君子武，不食天杀残。劚玉掩骼胔，吊琼哀阑干。溪风摆余冻，溪景衔明春。玉消花滴滴，虬解光鳞鳞。悬步下清曲，消期濯芳津。千里冰裂处，一勺暖亦仁。凝精互相洗，漪涟竞将新。忽如剑疮尽，初起百战身。
立德新居:立德何亭亭，西南耸高隅。阳崖泄春意，井圃留冬芜。胜引即纡道，幽行岂通衢。碧峰远相揖，清思谁言孤。寺秩虽贵家，浊醪良可哺。耸城架霄汉，洁宅涵絪缊。开门洛北岸，时锁嵩阳云。夜高星辰大，昼长天地分。厚韵属疏语，薄名谢嚣闻。兹焉有殊隔，永矣难及群。宾秩已觉厚，私储常恐多。清贫聊自尔，素责将如何。俭教先勉力，修襟无余佗。良栖一枝木，灵巢片叶荷。仰笑鹍鹏辈，委身拂天波。疏门不掩水，洛色寒更高。晓碧流视听，夕清濯衣袍。为於仁义得，未觉登陟劳。远岸雪难莫，劲枝风易号。霜禽各啸侣，吾亦爱吾曹。崎岖有悬步，委曲饶荒寻。远树足良木，疏巢无争禽。素魄衔夕岸，绿水生晓浔。空旷伊洛视，仿佛潇湘心。何必尚远异，忧劳满行襟。悬途多仄足，崎圃无修畦。芳兰与宿艾，手撷心不迷。品子懒读书，辕驹难服犁。虚食日相投，夸肠讵能低。耻从新学游，愿将古农齐。都城多耸秀，爱此高县居。伊雒绕街巷，鸳鸯飞阎闾。翠景何的砾，霜飔飘空虚。突出万家表，独治二亩蔬。一旬一手版，十日九手锄。手锄手自勖，激劝亦已饶。畏彼梨栗儿，空资玩弄骄。夜景卧难尽，昼光坐易消。治旧得新义，耕荒生嘉苗。锄治苟惬适，心形俱逍遥。玉蹄裂鸣水，金绶忽照门。拂拭贫士席，拜候丞相辕。德疏未为高，礼至方觉尊。岂唯耀兹日，可以荣远孙。如何一阳朝，独荷众瑞繁。东南富水木，寂寥蔽光辉。此地足文字，及时隘骖騑。仄雪踏为平，涩行变如飞。令畦生气色，嘉绿新霏微。天意资厚养，贤人肯相违。
独宿岘首忆长安故人:月迥无隐物，况复大江秋。江城与沙村，人语风飕飗。岘亭当此时，故人不同游。故人在长安，亦可将梦求。
梦泽中行:楚山争蔽亏，日月无全辉。楚路饶回惑，旅人有迷归。骐骥思北首，鹧鸪愿南飞。我怀京洛游，未厌风尘衣。
京山行:众虻聚病马，流血不得行。后路起夜色，前山闻虎声。此时游子心，百尺风中旌。
旅次湘沅有怀灵均:分拙多感激，久游遵长途。经过湘水源，怀古方踟蹰。旧称楚灵均，此处殒忠躯。侧聆故老言，遂得旌贤愚。名参君子场，行为小人儒。骚文衒贞亮，体物情崎岖。三黜有愠色，即非贤哲模。五十爵高秩，谬膺从大夫。胸襟积忧愁，容鬓复凋枯。死为不吊鬼，生作猜谤徒。吟泽洁其身，忠节宁见输。怀沙灭其性，孝行焉能俱。且闻善称君，一何善自殊。且闻过称己，一何过不渝。悠哉风土人，角黍投川隅。相传历千祀，哀悼延八区。如今圣明朝，养育无羁孤。君臣逸雍熙，德化盈纷敷。巾车徇前侣，白日犹昆吾。寄君臣子心，戒此真良图。
抒情因上郎中二十二叔监察十五叔兼呈李益端公柳缜评事:方凭指下弦，写出心中言。寸草贱子命，高山主人恩。游边风沙意，梦楚波涛魂。一日引别袂，九回沾泪痕。自悲何以然，在礼阙晨昏。名利时转甚，是非宵亦喧。浮情少定主，百虑随世翻。举此胸臆恨，幸从贤哲论。明明三飞鸾，照物如朝暾。
赠转运陆中丞:掌运职既大，摧邪名更雄。鹏飞簸曲云，鹗怒生直风。投彼霜雪令，翦除荆棘丛。楚仓倾向西，吴米发自东。帆影咽河口，车声聋关中。尧知才策高，人喜道路通。皆经内史力，继得酂侯功。莱子真为少，相如未免穷。衣花野菡萏，书叶山梧桐。不是宗匠心，谁怜久栖蓬。
赠万年陆郎中:天子忧剧县，寄深华省郎。纷纷风响珮，蛰蛰剑开霜。旧事笑堆案，新声唯雅章。谁言百里才，终作横天梁。江鸿耻承眷，云津未能翔。徘徊尘俗中，短毳无辉光。
擢第后东归书怀，献座主吕侍御:昔岁辞亲泪，今为恋主泣。去住情难并，别离景易戢。夭矫大空鳞，曾为小泉蛰。幽意独沉时，震雷忽相及。神行既不宰，直致非所执。至运本遗功，轻生各自立。大君思此化，良佐自然集。宝镜无私光，时文有新习。慈亲诫志就，贱子归情急。擢第谢灵台，牵衣出皇邑。行襟海日曙，逸抱江风入。蒹葭得波浪，芙蓉红岸湿。云寺势动摇，山钟韵嘘吸。旧游期再践，悬水得重挹。松萝虽可居，青紫终当拾。
献襄阳于大夫:襄阳青山郭，汉江白铜堤。谢公领兹郡，山水无尘泥。铁马万霜雪，绛旗千虹霓。风漪参差泛，石板重叠跻。旧泪不复堕，新欢居然齐。还耕竟原野，归老相扶携。物色增暧暧，寒芳更萋萋。渊清有遐略，高躅无近蹊。即此富苍翠，自然引翔栖。曩游常抱忆，夙好今尚暌。愿言从逸辔，暇日凌清溪。
戏赠无本:长安秋声干，木叶相号悲。瘦僧卧冰凌，嘲咏含金痍。金痍非战痕，峭病方在兹。诗骨耸东野，诗涛涌退之。有时踉跄行，人惊鹤阿师。可惜李杜死，不见此狂痴。燕僧耸听词，袈裟喜新翻。北岳厌利杀，玄功生微言。天高亦可飞，海广亦可源。文章杳无底，劚掘谁能根。梦灵仿佛到，对我方与论。拾月鲸口边，何我免为吞。燕僧摆造化，万有随手奔。补缀杂霞衣，笑傲诸贵门。将明文在身，亦尔道所存。朔雪凝别句，朔风飘征魂。再期嵩少游，一访蓬萝村。春草步步绿，春山日日暄。遥莺相应吟，晚听恐不繁。相思塞心胸，高逸难攀援。
寄张籍:夜镜不照物，朝光何时升。黯然秋思来，走入志士膺。志士惜时逝，一宵三四兴。清汉徒自朗，浊河终无澄。旧爱忽已远，新愁坐相凌。君其隐壮怀，我亦逃名称。古人贵从晦，君子忌党朋。倾败生所竞，保全归懵懵。浮云何当来，潜虬会飞腾。
舟中喜遇从叔简别后寄上时从叔初擢第归江南郊不从行:一意两片云，暂合还却分。南云乘庆归，北云与谁群。寄声千里风，相唤闻不闻。
寄洺州李大夫:自从蓟师反，中国事纷纷。儒道一失所，贤人多在军。鸟巢忧迸射，鹿耳骇惊闻。剑折唯恐匣，弓贪不让勋。方知省事将，动必谢前群。鹳阵常先罢，鱼符最晚分。步闲洺水曲，笑激太行云。诗叟未相识，竹儿争见君。殷勤越谈说，记尽古风文。
寄卢虔使君:霜露再相换，游人犹未归。岁新月改色，客久线断衣。有鹤冰在翅，竟久力难飞。千家旧素沼，昨日生绿辉。春色若可借，为君步芳菲。
寄义兴小女子:江南庄宅浅，所固唯疏篱。小女未解行，酒弟老更痴。家中多吴语，教尔遥可知。山怪夜动门，水妖时弄池。所忧痴酒肠，不解委曲辞。渔妾性崛强，耕童手皴厘。想兹为襁褓，如鸟拾柴枝。我咏元鲁山，胸臆流甘滋。终当学自乳，起坐常相随。
宿空侄院寄澹公:夜坐冷竹声，二三高人语。灯窗看律钞，小师别为侣。雪檐晴滴滴，茗碗华举举。磬音多风飚，声韵闻江楚。官街不相隔，诗思空愁予。明日策杖归，去住两延伫。
答韩愈、李观别，因献张徐州:富别愁在颜，贫别愁销骨。懒磨旧铜镜，畏见新白发。古树春无花，子规啼有血。离弦不堪听，一听四五绝。世途非一险，俗虑有千结。有客步大方，驱车独迷辙。故人韩与李，逸翰双皎洁。哀我摧折归，赠词纵横设。徐方国东枢，元戎天下杰。祢生投刺游，王粲吟诗谒。高情无遗照，朗抱开晓月。有土不埋冤，有仇皆为雪。愿为直草木，永向君地列。愿为古琴瑟，永向君听发。欲识丈夫心，曾将孤剑说。
奉报翰林张舍人见遗之诗:百虫笑秋律，清削月夜闻。晓棱视听微，风剪叶已纷。君子鉴大雅，老人非俊群。收拾古所弃，俯仰补空文。孤韵耻春俗，馀响逸零雰。自然蹈终南，涤暑凌寒氛。岩霰不知午，涧澌镇含曛。曾是醒古醉，所以多隐沦。江调乐之远，溪谣生徒新。众蕴有馀采，寒泉空哀呻。南谢竟莫至，北宋当时珍。赜灵各自异，酌酒谁能均。昔咏多写讽，今词讵无因。品松何高翠，宫殿没荒榛。苔趾识宏制，沙潈游崩津。忽吟陶渊明，此即羲皇人。心放出天地，形拘在风尘。前贤素行阶，夙嗜青山勤。达士立明镜，朗言为近臣。将期律万有，倾倒甄无垠。鸑鷟应蟋蟀，丝毫意皆申。况于三千章，哀叩不为神。
山中送从叔简赴举:石根百尺杉，山眼一片泉。倚之道气高，饮之诗思鲜。于此逍遥场，忽奏别离弦。却笑薜萝子，不同鸣跃年。
送任载、齐古二秀才自洞庭游宣城:洞庭非人境，道路行虚空。二客月中下，一帆天外风。鱼龙波五色，金碧树千丛。闪怪如可惧，在诚无不通。扣奇知浩淼，采异访穹崇。物表即高韵，人间访仙公。宣城文雅地，谢守声闻融。证玉易为力，辨珉谁不同。从兹阮籍泪，且免泣途穷。
感别送从叔校书简再登科东归:长安车马道，高槐结浮阴。下有名利人，一人千万心。黄鹄多远势，沧溟无近浔。怡怡静退姿，泠泠思归吟。菱唱忽生听，芸书回望深。清风散言笑，余花缀衣襟。独恨鱼鸟别，一飞将一沉。
送韩愈从军:志士感恩起，变衣非变性。亲宾改旧观，僮仆生新敬。坐作群书吟，行为孤剑咏。始知出处心，不失平生正。凄凄天地秋，凛凛军马令。驿尘时一飞，物色极四静。王师既不战，庙略在无竞。王粲有所依，元瑜初应命。一章喻檄明，百万心气定。今朝旌鼓前，笑别丈夫盛。
送丹霞子阮芳颜上人归山:松色不肯秋，玉性不可柔。登山须正路，饮水须直流。倩鹤附书信，索云作衣裘。仙村莫道远，枉策招交游。
送草书献上人归庐山:狂僧不为酒，狂笔自通天。将书云霞片，直至清明巅。手中飞黑电，象外泻玄泉。万物随指顾，三光为回旋。聚书云霮洗砚山晴鲜。，洗砚山晴鲜。忽怒画蛇虺，喷然生风烟。江人愿停笔，惊浪恐倾船。
送黄构擢第后归江南:澹澹沧海气，结成黄香才。幼龄思奋飞，弱冠游灵台。一鹗顾乔木，众禽不敢猜。一骥骋长衢，众兽不敢陪。遂得会风雨，感通如云雷。至矣小宗伯，确乎心不回。能令幽静人，声实喧九垓。却忆江南道，祖筵花里开。春风不能别，别罢空徘徊。
送道士:千年山上行，山上无遗踪。一日人间游，六合人皆逢。自有意中侣，白寒徒相从。
溧阳唐兴寺观蔷薇花，同诸公饯陈明府:忽惊红琉璃，千艳万艳开。佛火不烧物，净香空徘徊。花下印文字，林间咏觞杯。群官饯宰官，此地车马来。
送殷秀才南游:诗句临离袂，酒花薰别颜。水程千里外，岸泊几宵间。风叶乱辞木，雪猿清叫山。南中多古事，咏遍始应还。
送青阳上人游越:秋风吹白发，微官自萧索。江僧何用叹，溪县饶寂寞。楚思物皆清，越山胜非薄。时看镜中月，独向衣上落。多谢入冥鸿，笑予在笼鹤。
奉同朝贤送新罗使:淼淼望远国，一萍秋海中。恩传日月外，梦在波涛东。浪兴豁胸臆，泛程舟虚空。既兹吟仗信，亦以难私躬。实怪赏不足，异鲜悦多丛。安危所系重，征役谁能穷。彼俗媚文史，圣朝富才雄。送行数百首，各以铿奇工。冗隶窃抽韵，孤属思将同。
送陆畅归湖州，因凭题故人皎然塔、陆羽坟:淼淼霅寺前，白蘋多清风。昔游诗会满，今游诗会空。孤吟玉凄恻，远思景蒙笼。杼山砖塔禅，竟陵广宵翁。饶彼草木声，仿佛闻馀聪。因君寄数句，遍为书其丛。追吟当时说，来者实不穷。江调难再得，京尘徒满躬。送君溪鸳鸯，彩色双飞东。东多高静乡，芳宅冬亦崇。手自撷甘旨，供养欢冲融。待我遂前心，收拾使有终。不然洛岸亭，归死为大同。
送淡公:燕本冰雪骨，越淡莲花风。五言双宝刀，联响高飞鸿。翰苑钱舍人，诗韵铿雷公。识本未识淡，仰咏嗟无穷。清恨生物表，郎玉倾梦中。常于冷竹坐，相语道意冲。嵩洛兴不薄，稽江事难同。明年若不来，我作黄蒿翁。何以兀其心，为君学虚空。坐爱青草上，意含沧海滨。渺渺独见水，悠悠不问人。镜浪洗手绿，剡花入心春。虽然防外触，无奈饶衣新。行当译文字，慰此吟殷勤。铜斗饮江酒，手拍铜斗歌。侬是拍浪儿，饮则拜浪婆。脚踏小船头，独速舞短蓑。笑伊渔阳操，空恃文章多。闲倚青竹竿，白日奈我何。短蓑不怕雨，白鹭相争飞。短楫画菰蒲，斗作豪横归。笑伊水健儿，浪战求光辉。不如竹枝弓，射鸭无是非。射鸭复射鸭，鸭惊菰蒲头。鸳鸯亦零落，彩色难相求。侬是清浪儿，每踏清浪游。笑伊乡贡郎，踏土称风流。如何丱角翁，至死不裹头。师得天文章，所以相知怀。数年伊雒同，一旦江湖乖。江湖有故庄，小女啼喈喈。我忧未相识，乳养难和谐。幸以片佛衣，诱之令看斋。斋中百福言，催促西归来。伊洛气味薄，江湖文章多。坐缘江湖岸，意识鲜明波。铜斗短蓑行，新章其奈何。兹焉激切句，非是等闲歌。制之附驿回，勿使馀风讹。都城第一寺，昭成屹嵯峨。为师书广壁，仰咏时经过。徘徊相思心，老泪双滂沱。江南邑中寺，平地生胜山。开元吴语僧，律韵高且闲。妙药溪岸平，桂榜往复还。树石相斗生，红绿各异颜。风味我遥忆，新奇师独攀。报恩兼报德，寺与山争鲜。橙橘金盖槛，竹蕉绿凝禅。经章音韵细，风磬清泠翩。离肠绕师足，旧忆随路延。不知几千尺，至死方绵绵。乡在越镜中，分明见归心。镜芳步步绿，镜水日日深。异刹碧天上，古香清桂岑。朗约徒在昔，章句忽盈今。幸因西飞叶，书作东风吟。落我病枕上，慰此浮恨侵。牵师袈裟别，师断袈裟归。问师何苦去，感吃言语稀。意恐被诗饿，欲住将底依。卢殷刘言史，饿死君已噫。不忍见别君，哭君他是非。诗人苦为诗，不如脱空飞。一生空鷕气，非谏复非讥。脱枯挂寒枝，弃如一唾微。一步一步乞，半片半片衣。倚诗为活计，从古多无肥。诗饥老不怨，劳师泪霏霏。
送卢郎中汀:洛水春渡阔，别离心悠悠。一生空吟诗，不觉成白头。向事每计较，与山实绸缪。太华天上开，其下车辙流。县街无尘土，过客多淹留。坐饮孤驿酒，行思独山游。逸关岚气明，照渭空漪浮。玉珂摆新欢，声与鸾凤俦。朝谒大家事，唯余去无由。
与韩愈、李翱、张籍话别:朱弦奏离别，华灯少光辉。物色岂有异，人心顾将违。客程殊未已，岁华忽然微。秋桐故叶下，寒露新雁飞。远游起重恨，送人念先归。夜集类饥鸟，晨光失相依。马迹绕川水，雁书还闺闱。常恐亲朋阻，独行知虑非。
寿安西渡奉别郑相公:洛河向西道，石波横磷磷。清风送君子，车远无还尘。春别亦萧索，况兹冰霜晨。零落景易入，郁抑抱难申。百宵华灯宴，一旦星散人。岁去弦吐箭，忧来蚕抽纶。绵绵无穷事，各各驰绕身。徘徊黄缥缈，倏忽春霜宾。相为物表物，永谢区中姻。日嗟来教士，仰望无由亲。东都清风减，君子西归朝。独抱岁晏恨，泗吟不成谣。贵游意多味，贱别情易消。回雁忆前叫，浪凫念后漂。悠悠孤飞景，耸耸衔霜条。昧趣多滞涩，懒朋寡新僚。病深理方悟，悔至心自烧。寂静道何在，忧勤学空饶。乃知减闻见，始遂情逍遥。文字徒营织，声华谅疑骄。顾惭耕稼士，朴略气韵调。善士有余食，佳畦冬生苗。养人在养身，此旨清如韶。愿贡高古言，敢望锡类招。
品松:追悲谢灵运，不得殊常封。纵然孔与颜，亦莫及此松。此松天格高，耸异千万重。抓拏巨灵手，擘裂少室峰。擘裂风雨狞，抓拏指爪傭。道入难抱心，学生易堕踪。时时数点仙，袅袅一线龙。霏微岚浪际，游戏颢兴浓。品松徒高高，雌鸣讵嗈嗈。赏异尚可贵，赏潜谁能容。名华非典实，翦弃徒纤茸。刻削大雅文，所以不敢慵。
读张碧集:天宝太白殁，六义已消歇。大哉国风本，丧而王泽竭。先生今复生，斯文信难缺。下笔证兴亡，陈词备风骨。高秋数奏琴，澄潭一轮月。谁作采诗官，忍之不挥发。
喜雨:朝见一片云，暮成千里雨。凄清湿高枝，散漫沾荒土。
喷玉布:去尘咫尺步，山笑康乐岩。天开紫石屏，泉缕明月帘。仙凝刻削迹，灵绽云霞纤。悦闻若有待，瞥见终无厌。俗玩讵能近，道嬉方可淹。踏着不死机，欲归多浮嫌。古醉今忽醒，今求古仍潜。古今相共失，语默两难恬。赠君喷玉布，一濯高崭崭。
姑蔑城:劲越既成土，强吴亦为墟。皇风一已被，兹邑信平居。抚俗观旧迹，行春布新书。兴亡意何在，绵叹空踌蹰。
江邑春霖奉赠陈侍御:江上花木冻，雨中零落春。应由放忠直，在此成漂沦。嘉艳皆损污，好音难殷勤。天涯多远恨，雪涕盈芳辰。坐哭青草上，卧吟幽水滨。兴言念风俗，得意唯波鳞。枕席病流湿，檐楹若飞津。始知吴楚水，不及京洛尘。风浦荡归棹，泥陂陷征轮。两途日无遂，相赠唯沾巾。
访嵩阳道士不遇:先生五兵游，文焰藏金鼎。日下鹤过时，人间空落影。常言一粒药，不堕生死境。何当列御寇，去问仙人请。
喜符郎诗有天纵:念符不由级，屹得文章阶。白玉抽一毫，绿珉已难排。偷笔作文章，乞墨潜磨揩。海鲸始生尾，试摆蓬壶涡。幸当禁止之，勿使恣狂怀。自悲无子嗟，喜妒双喈喈。
魏博田兴尚书听嫂命不立非夫人诗:君子耽古礼，如馋鱼吞钩。昨闻敬嫂言，掣心东北流。魏博田尚书，与礼相绸缪。善词闻天下，一日一再周。
忽不贫，喜卢仝书船归洛:贫孟忽不贫，请问孟何如。卢仝归洛船，崔嵬但载书。江潮清翻翻，淮潮碧徐徐。夜信为朝信，朝信良卷舒。江淮君子水，相送仁有余。我去官色衫，肩经入君庐。喃喃肩经郎，言语倾琪琚。琪琚铿好词，鸟鹊跃庭除。书船平安归，喜报乡里闾。我愿拾遗柴，巢经于空虚。下免尘土侵，上为云霞居。日月更相锁，道义分明储。不愿空岧峣，但愿实工夫。实空二理微，分别相起予。经书荒芜多，为君勉勉锄。勉勉不敢专，传之方在诸。
悼吴兴汤衡评事:君生霅水清，君殁霅水浑。空令骨肉情，哭得白日昏。大夜不复晓，古松长闭门。琴弦绿水绝，诗句青山存。昔为芳春颜，今为荒草根。独问冥冥理，先儒未曾言。
哀孟云卿嵩阳荒居:戚戚抱幽独，宴宴沉荒居。不闻新欢笑，但睹旧诗书。艺檗意弥苦，耕山食无余。定交昔何在，至戚今或疏。薄俗易销歇，淳风难久舒。秋芜上空堂，寒槿落枯渠。薙草恐伤蕙，摄衣自理锄。残芳亦可饵，遗秀谁忍除。徘徊未能去，为尔涕涟如。
伤旧游:去春会处今春归，花数不减人数稀。朝笑片时暮成泣，东风一向还西辉。
峡哀:昔多相与笑，今谁相与哀。峡哀哭幽魂，噭噭风吹来。堕魄抱空月，出没难自裁。齑粉一闪间，春涛百丈雷。峡水声不平，碧沲牵清洄。沙棱箭箭急，波齿龂龂开。呀彼无底吮，待此不测灾。谷号相喷激，石怒争旋回。古醉有复乡，今缧多为能。字孤徒仿佛，衔雪犹惊猜。薄俗少直肠，交结须横财。黄金买相吊，幽泣无余漼。我有古心意，为君空摧颓。上天下天水，出地入地舟。石剑相劈斫，石波怒蛟虬。花木叠宿春，风飙凝古秋。幽怪窟穴语，飞闻肸蚃流。沉哀日已深，衔诉将何求。三峡一线天，三峡万绳泉。上仄碎日月，下掣狂漪涟。破魂一两点，凝幽数百年。峡晖不停午，峡险多饥涎。树根锁枯棺，孤骨袅袅悬。树枝哭霜栖，哀韵杳杳鲜。逐客零落肠，到此汤火煎。性命如纺绩，道路随索缘。奠泪吊波灵，波灵将闪然。峡乱鸣清磬，产石为鲜鳞。喷为腥雨涎，吹作黑井身。怪光闪众异，饿剑唯待人。老肠未曾饱，古齿崭岩嗔。嚼齿三峡泉，三峡声龂龂。峡螭老解语，百丈潭底闻。毒波为计校，饮血养子孙。既非皋陶吏，空食沉狱魂。潜怪何幽幽，魄说徒云云。峡听哀哭泉，峡吊鳏寡猿。峡声非人声，剑水相劈翻。斯谁士诸谢，奏此沉苦言。谗人峡虬心，渴罪呀然浔。所食无直肠，所语饶枭音。石齿嚼百泉，古风号千琴。幽哀莫能远，分雪何由寻。月魄高卓卓，峡窟清沉沉。衔诉何时明，抱痛已不禁。犀飞空波涛，裂石千。岑。峡棱剸日月，日月多摧辉。物皆斜仄生，鸟亦斜仄飞。潜石齿相锁，沉魂招莫归。恍惚清泉甲，斑斓碧石衣。饿咽潺湲号，涎似泓浤肥。峡青不可游，腥草生微微。峡景滑易堕，峡花怪非春。红光根潜涎，碧雨飞沃津。巴谷蛟螭心，巴乡魍魉亲。啖生不问贤，至死独养身。腥语信者谁，拗歌欢非真。仄田无异稼，毒水多狞鳞。异类不可友，峡哀哀难伸。峡水剑戟狞，峡舟霹雳翔。因依虺蜴手，起坐风雨忙。峡旅多窜官，峡氓多非良。滑心不可求，滑习积已长。漠漠涎雾起，龂龂涎水光。渴贤如之何，忽在水中央。枭鸱作人语，蛟虬吸水波。能于白日间，谄欲晴风和。骇智蹶众命，蕴腥布深萝。齿泉无底贫，锯涎在处多。仄树鸟不巢，踔塔猿相过。峡哀不可听，峡怨其奈何。
哭刘言史:诗人业孤峭，饿死良已多。相悲与相笑，累累其奈何。精异刘言史，诗肠倾珠河。取次抱置之，飞过东溟波。可惜大国谣，飘为四夷歌。常于众中会，颜色两切磋。今日果成死，葬襄之洛河。洛岸远相吊，洒泪双滂沱。
送远曲:戏马台南山簇簇，山边饮酒歌别曲。行人醉后起登车，席上回尊劝僮仆。青天漫漫覆长路，远游无家安得住。愿君到处自题名，他日知君从此去。
各东西:游人别，一东复一西。出门相背两不返，惟信车轮与马蹄。道路悠悠不知处，山高海阔谁辛苦。远游不定难寄书，日日空寻别时语。浮云上天雨堕地，暂时会合终离异。我今与子非一身，安得死生不相弃。
白头吟:请君膝上琴，弹我白头吟。忆昔君前娇笑语，两情宛转如萦素。宫中为我起高楼，更开花池种芳树。春天百草秋始衰，弃我不待白头时。罗襦玉珥色未暗，今朝已道不相宜。扬州青铜作明镜，暗中持照不见影。人心回互自无穷，眼前好恶那能定。君恩已去若再返，菖蒲花开月长满。
车遥遥:征人遥遥出古城，双轮齐动驷马鸣。山川无处不归路，念君长作万里行。野田人稀秋草绿，日暮放马车中宿。惊麏游兔在我傍，独唱乡歌对僮仆。君家大宅凤城隅，年年道上随行车。愿为玉銮系华轼，终日有声在君侧。门前旧辙久已平，无由复得君消息。
江南行:江南人家多橘树，吴姬舟上织白苎。土地卑湿饶虫蛇，连木为牌入江住。江村亥日长为市，落帆度桥来浦里。清莎覆城竹为屋，无井家家饮潮水。长干午日沽春酒，高高酒旗悬江口。娼楼两岸临水栅，夜唱竹枝留北客。江南风土欢乐多，悠悠处处尽经过。
乌夜啼引:秦乌啼哑哑，夜啼长安吏人家。吏人得罪囚在狱，倾家卖产将自赎。少妇起听夜啼乌，知是官家有赦书。下床心喜不重寐，未明上堂贺舅姑。少妇语啼乌，汝啼慎勿虚。借汝庭树作高巢，年年不令伤尔雏。
成都曲:锦江近西烟水绿，新雨山头荔枝熟。万里桥边多酒家，游人爱向谁家宿。
寒塘曲:寒塘沉沉柳叶疏，水暗人语惊栖凫。舟中少年醉不起，持烛照水射游鱼。
野居:贫贱易为适，荒郊亦安居。端坐无余思，弥乐古人书。秋田多良苗，野水多游鱼。我无耒与网，安得充廪厨。寒天白日短，檐下暖我躯。四肢暂宽柔，中肠郁不舒。多病减志气，为客足忧虞。况复苦时节，览景独踟蹰。
惜花:春潭足芳树，水清不如素。幽人爱华景，一一空山暮。月出潭气白，游鱼暗冲石。夜深春思多，酒醒山寂寂。
三原李氏园宴集:暮春天早热，邑居苦嚣烦。言从君子乐，乐彼李氏园。园中有草堂，池引泾水泉。开户西北望，远见嵯峨山。借问主人翁，北州佐戎轩。仆夫守旧宅，为客侍华筵。高怀有馀兴，竹树芳且鲜。倾我所持觞，尽日共留连。疏拙不偶俗，常喜形体闲。况来幽栖地，能不重叹言。
南归:促促念道路，四支不常宁。行车未及家，天外非尽程。骨肉待我欢，乡里望我荣。岂知东与西，憔悴竟无成。人言苦夜长，穷者不念明。惧离其寝寐，百忧伤性灵。世道多险薄，相劝毕中诚。远游无知音，不如商贾行。达人有常志，愚夫劳所营。旧山行去远，言归乐此生。
夜怀:穷居积远念，转转迷所归。幽蕙零落色，暗萤参差飞。病生秋风簟，泪堕月明衣。无愁坐寂寞，重使奏清徽。
城南:漾漾南涧水，来作曲池流。言寻参差岛，晓榜轻盈舟。万绕不再止，千寻尽孤幽。藻涩讶人重，萍分指鱼游。繁苗毯下垂，密箭翻回輈。曝鳖乱自坠，阴藤斜相钩。卧蒋黑米吐，翻芰紫角稠。桥低竞俯偻，亭近闲夷犹。目为逐胜朗，手因掇芳柔。渐喜游来极，忽疑归无由。气状虽可览，纤微谅难搜。未听主人赏，徒爱清华秋。
献从兄:悠悠旱天云，不远如飞尘。贤达失其所，沉飘同众人。擢秀登王畿，出为良使宾。名高满朝野，幼贱谁不闻。一朝遇谗邪，流窜八九春。诏书近迁移，组绶未及身。冬井无寒冰，玉润难为焚。虚怀日迢遥，荣辱常保纯。我念出游时，勿吟康乐文。愿言灵溪期，聊欲相依因。
寄韩愈:野馆非我室，新居未能安。读书避尘杂，方觉此地闲。过郭多园墟，桑果相接连。独游竟寂寞，如寄空云山。夏景常昼毒，密林无鸣蝉。临溪一盥濯，清去肢体烦。出林望曾城，君子在其间。戎府草章记，阻我此游盘。忆昔西潭时，并持钓鱼竿。共忻得鲂鲤，烹鲙于我前。几朝还复来，叹息时独言。
病中寄白学士拾遗:秋亭病客眠，庭树满枝蝉。凉风绕砌起，斜影入床前。梨晚渐红坠，菊寒无黄鲜。倦游寂寞日，感叹蹉跎年。尘欢久消委，华念独迎延。自寓城阙下，识君弟事焉。君为天子识，我方沉病缠。无因会同语，悄悄中怀煎。
雨中寄元宗简:秋堂羸病起，盥漱风雨朝。竹影冷疏涩，榆叶暗飘萧。街径多坠果，墙隅有蜕蜩。延瞻游步阻，独坐闲思饶。君居应如此，恨言相去遥。
野寺后池寄友:佛寺连野水，池幽夏景清。繁木荫芙蕖，时有水禽鸣。通溪岸暂断，分渚流复萦。伴僧钟磬罢，月来池上明。友人竟不至，东北见高城。独游自寂寞，况此恨盈盈。
董公诗:谁主东诸侯，元臣陇西公。旌节居汴水，四方皆承风。在朝四十年，天下诵其功。相我明天子，政成如太宗。东方有艰难，公乃出临戎。单车入危城，慈惠安群凶。公谓其党言，汝材甚骁雄。为我帐下士，出入卫我躬。汝息为我子，汝亲我为翁。众皆相顾泣，无不和且恭。其父教子义，其妻勉夫忠。不自以为资，奉上但颙颙。公衣无文采，公食少肥浓。所忧在万人，人实我宁空。轻刑宽其政，薄赋弛租庸。四郡三十城，不知岁饥凶。天子临朝喜，元老留在东。今闻扬盛德，就安我大邦。百辟贺明主，皇风恩赐重。朝廷有大事，就决其所从。海内既无虞，君臣方肃雍。端居任僚属，宴语常从容。翩翩者苍乌，来巢于林丛。甘瓜生场圃，一蒂实连中。田有嘉谷陇，异亩穗亦同。贤人佐圣人，德与神明通。感应我淳化，生瑞我地中。昔者此州人，但矜马与弓。今公施德礼，自然威武崇。公其共百年，受禄将无穷。
祭退之:呜呼吏部公，其道诚巍昂。生为大贤姿，天使光我唐。德义动鬼神，鉴用不可详。独得雄直气，发为古文章。学无不该贯，吏治得其方。三次论诤退，其志亦刚强。再使平山东，不言所谋臧。荐待皆寒羸，但取其才良。亲朋有孤稚，婚姻有办营。如彼天有斗，人可为信常。如彼岁有春，物宜得华昌。哀哉未申施，中年遽殂丧。朝野良共哀，矧于知旧肠。籍在江湖间，独以道自将。学诗为众体，久乃溢笈囊。略无相知人，黯如雾中行。北游偶逢公，盛语相称明。名因天下闻，传者入歌声。公领试士司，首荐到上京。一来遂登科，不见苦贡场。观我性朴直，乃言及平生。由兹类朋党，骨肉无以当。坐令其子拜，常呼幼时名。追招不隔日，继践公之堂。出则连辔驰，寝则对榻床。搜穷古今书，事事相酌量。有花必同寻，有月必同望。为文先见草，酿熟偕共觞。新果及异鲑，无不相待尝。到今三十年，曾不少异更。公文为时师，我亦有微声。而后之学者，或号为韩张。我官麟台中，公为大司成。念此委末秩，不能力自扬。特状为博士，始获升朝行。未几享其资，遂忝南宫郎。是事赖拯扶，如屋有栋梁。去夏公请告，养疾城南庄。籍时官休罢，两月同游翔。黄子陂岸曲，地旷气色清。新池四平涨，中有蒲荇香。北台临稻畴，茂柳多阴凉。板亭坐垂钓，烦苦稍已平。共爱池上佳，联句舒遐情。偶有贾秀才，来兹亦同并。移船入南溪，东西纵篙撑。划波激船舷，前后飞鸥鶬。回入潭濑下，网截鲤与鲂。踏沙掇水蔬，树下烝新粳。日来相与嬉，不知暑日长。柴翁携童儿，聚观于岸傍。月中登高滩，星汉交垂芒。钓车掷长线，有获齐欢惊。夜阑乘马归，衣上草露光。公为游谿诗，唱咏多慨慷。自期此可老，结社于其乡。籍受新官诏，拜恩当入城。公因同归还，居处隔一坊。中秋十六夜，魄圆天差晴。公既相邀留，坐语于阶楹。乃出二侍女，合弹琵琶筝。临风听繁丝，忽遽闻再更。顾我数来过，是夜凉难忘。公疾浸日加，孺人视药汤。来候不得宿，出门每回遑。自是将重危，车马候纵横。门仆皆逆遣，独我到寝房。公有旷达识，生死为一纲。及当临终晨，意色亦不荒。赠我珍重言，傲然委衾裳。公比欲为书，遗约有修章。令我署其末，以为后事程。家人号于前，其书不果成。子符奉其言，甚于亲使令。鲁论未讫注，手迹今微茫。新亭成未登，闭在庄西厢。书札与诗文，重叠我笥盈。顷息万事尽，肠情多摧伤。旧茔盟津北，野窆动鼓钲。柳车一出门，终天无回箱。籍贫无赠赀，曷用申哀诚。衣器陈下帐，醪饵奠堂皇。明灵庶鉴知，仿佛斯来飨。
江南春:江南杨柳春，日暖地无尘。渡口过新雨，夜来生白蘋。晴沙鸣乳燕，芳树醉游人。向晚青山下，谁家祭水神。
西楼望月:城西楼上月，复是雪晴时。寒夜共来望，思乡独下迟。幽光落水堑，净色在霜枝。明日千里去，此中还别离。
思江南旧游:江皋三月时，花发石楠枝。归客应无数，春山自不知。独行愁道远，回信畏家移。杨柳东西渡，茫茫欲问谁。
襄国别友:晓色荒城下，相看秋草时。独游无定计，不欲道来期。别处去家远，愁中驱马迟。归人渡烟水，遥映野棠枝。
寄友人:忆在江南日，同游三月时。采茶寻远涧，斗鸭向春池。送客沙头宿，招僧竹里棋。如今各千里，无计得相随。
送南客:行路雨修修，青山尽海头。天涯人去远，岭北水空流。夜市连铜柱，巢居属象州。来时旧相识，谁向日南游。
岭表逢故人:过岭万馀里，旅游经此稀。相逢去家远，共说几时归。海上见花发，瘴中唯鸟飞。炎州望乡伴，自识北人衣。
答僧拄杖:灵藤为拄杖，白净色如银。得自高僧手，将扶病客身。春游不骑马，夜会亦呈人。持此归山去，深宜戴角巾。
灵都观李道士:仙观雨来静，绕房琼草春。素书天上字，花洞古时人。泥灶煮灵液，扫坛朝玉真。几回游阆苑，青节亦随身。
舟行寄李湖州:客愁无次第，川路重辛勤。藻密行舟涩，湾多转楫频。薄游空感惠，失计自怜贫。赖有汀洲句，时时慰远人。
游襄阳山寺:秋色江边路，烟霞若有期。寺贫无利施，僧老足慈悲。薜荔侵禅窟，虾蟆占浴池。闲游殊未遍，即是下山时。
送李评事游越:未习风尘事，初为吴越游。露沾湖草晚，日照海山秋。梅市门何在，兰亭水尚流。西陵待潮处，知汝不胜愁。
寄昭应王中丞:借得街西宅，开门渭水头。长贫唯要健，渐老不禁愁。独凭藤书案，空悬竹酒钩。春风石瓮寺，作意共君游。
夏日闲居:多病逢迎少，闲居又一年。药看辰日合，茶过卯时煎。草长晴来地，虫飞晚后天。此时幽梦远，不觉到山边。
和裴仆射朝回寄韩吏部:独爱南关里，山晴竹杪风。从容朝早退，萧洒客常通。案曲新亭上，移花远寺中。唯应有吏部，诗酒每相同。
早春病中:羸病及年初，心情不自如。多申请假牒，只送贺官书。幽径独行步，白头长懒梳。更怜晴日色，渐渐暖贫居。
题李山人幽居:襄阳南郭外，茅屋一书生。无事焚香坐，有时寻竹行。画苔藤杖细，踏石笋鞋轻。应笑风尘客，区区逐世名。
早春闲游:年长身多病，独宜作冷官。从来闲坐惯，渐觉出门难。树影新犹薄，池光晚尚寒。遥闻有花发，骑马暂行看。
和户部令狐尚书喜裴司空见招看雪:南园新覆雪，上宰晓来看。谁共登春榭，唯闻有地官。色连山远静，气与竹偏寒。高韵更相应，宁同歌吹欢。
和左司元郎中秋居十首:选得闲坊住，秋来草树肥。风前卷筒簟，雨里脱荷衣。野客留方去，山童取药归。非因入朝省，过此出门稀。有地唯栽竹，无池亦养鹅。学书求墨迹，酿酒爱朝和。古镜铭文浅，神方谜语多。居贫闲自乐，豪客莫相过。闲来松菊地，未省有埃尘。直去多将药，朝回不访人。见僧收酒器，迎客换纱巾。更恐登清要，难成自在身。自知清静好，不要问时豪。就石安琴枕，穿松压酒槽。山晴因月甚，诗语入秋高。身外无余事，唯应笔砚劳。闲堂新扫洒，称是早秋天。书客多呈帖，琴僧与合弦。莎台乘晚上，竹院就凉眠。终日无忙事，还应似得仙。醉倚斑藤杖，闲眠瘿木床。案头行气诀，炉里降真香。尚俭经营少，居闲意思长。秋茶莫夜饮，新自作松浆。每忆旧山居，新教上墨图。晚花回地种，好酒问人沽。夜后开朝簿，申前发省符。为郎凡几岁，已见白髭须。菊地才通履，茶房不垒阶。凭医看蜀药，寄信觅吴鞋。尽得仙家法，多随道客斋。本无荣辱意，不是学安排。林下无拘束，闲行放性灵。好时开药灶，高处置琴亭。更撰居山记，唯寻相鹤经。初当授衣假，无吏挽门铃。客散高斋晚，东园景象偏。晴明犹有蝶，凉冷渐无蝉。藤折霜来子，蜗行雨后涎。新诗才上卷，已得满城传。
寄孙冲主簿:低折沧洲簿，无书整两春。马从同事借，妻怕罢官贫。道僻收闲药，诗高笑故人。仍闻长吏奏，表乞锁厅频。
赠任懒:未肯求科第，深坊且隐居。胜游寻野客，高卧看兵书。点药医闲马，分泉灌远蔬。汉庭无得意，谁拟荐相如。
送友生游峡中:风静杨柳垂，看花又别离。几年同在此，今日各驱驰。峡里闻猿叫，山头见月时。殷勤一杯酒，珍重岁寒姿。
寒食书事二首:今朝一百五，出户雨初晴。舞爱双飞蝶，歌闻数里莺。江深青草岸，花满白云城。为政多孱懦，应无酷吏名。出城烟火少，况复是今朝。闲坐将谁语，临觞只自谣。阶前春藓遍，衣上落花飘。妓乐州人戏，使君心寂寥。
和卢常侍寄华山郑隐者:独住三峰下，年深学炼丹。一间松叶屋，数片石花冠。酒待山中饮，琴将洞口弹。开门移远竹，剪草出幽兰。荒壁通泉架，晴崖晒药坛。寄知骑省客，长向白云闲。
和令狐尚书平泉东庄近居李仆射有寄十韵:平地有清泉，伊南古寺边。涨池闲绕屋，出野遍浇田。旧隐离多日，新邻得几年。探幽皆一绝，选胜又双全。门静山光别，园深竹影连。斜分采药径，直过钓鱼船。鸡犬还应识，云霞顿觉鲜。追思应不远，赏爱谅难偏。此处堪长往，游人早共传。各当恩寄重，归卧恐无缘。
徐州试反舌无声:夏木多好鸟，偏知反舌名。林幽仍共宿，时过即无声。竹外天空晓，谿头雨自晴。居人宜寂寞，深院益凄清。入雾暗相失，当风闲易惊。来年上林苑，知尔最先鸣。
省试行不由径:田里有微径，贤人不复行。孰知求捷步，又恐异端成。从易众所欲，安邪患亦生。谁能达天道，共此竞前程。子羽有遗迹，孔门传旧声。今逢大君子，士节自光明。
新城甲仗楼:谢氏起新楼，西临城角头。图功百尺丽，藏器五兵修。结缔榱甍固，虚明户槛幽。鱼龙卷旗帜，霜雪积戈矛。暑雨熇烝隔，凉风宴位留。地高形出没，山静气清优。睥睨斜光彻，阑干宿霭浮。芊芊粳稻色，脉脉苑谿流。郡化黄丞相，诗成沉隐侯。居兹良得景，殊胜岘山游。
赠殷山人:郁郁山中客，知名四十年。恓惶身独隐，寂寞性应便。世业公侯籍，生涯黍稷田。藤悬读书帐，竹系网鱼船。已种千头橘，新开数脉泉。闲游摧酒远，幽语向僧偏。入洞题松过，看花选石眠。避喧长汩没，逢胜即留连。自古多高迹，如君少比肩。耕耘此辛苦，章句已流传。昔日交游盛，当时省阁贤。同袍还共弊。连辔每推先。讲序居重席，群儒愿执鞭。满堂虚左侍，众目望乔迁。才异时难用，情高道自全。畏人颜惨澹，疏物势迍邅。贤者闻知命，吾生复礼玄。深藏报恩剑。久缉养生篇。憔悴众夫笑，经过郡守怜。夕阳悲病鹤。霜气动饥鹯。处士谁能荐，穷途世所捐。伯鸾甘寄食，元淑苦无钱。策蹇秋尘里，吟诗黄叶前。故裘余白领，废瑟断朱弦。志气终犹在，逍遥任自然。家贫念婚嫁，身老恋云烟。放逸栖岩鹿，清虚饮露蝉。郑逃秦谷口，严爱越溪边。霄汉予犹阻，荣枯子不牵。山城一相遇，感激意难宣。
罔象得玄珠:赤水今何处，遗珠已渺然。离娄徒肆目，罔象乃通玄。皎洁因成性，圆明不在泉。暗中看夜色，尘外照晴田。无胫真难掬，怀疑实易迁。今朝搜择得，应免媚晴川。
和李仆射西园:遇午归闲处，西庭敞四檐。高眠著琴枕，散帖检书签。印在休通客，山晴好卷帘。竹凉蝇少到，藤暗蝶争潜。晓鹊频惊喜，疏蝉不许拈。石苔生紫点，栏药吐红尖。虚坐诗情远，幽探道侣兼。所营尚胜地，虽俭复谁嫌。
寄元员外:外郎直罢无馀事，扫洒书堂试药炉。门巷不教当要闹，诗篇转觉足工夫。月明台上唯僧到，夜静坊中有酒沽。朝省入频闲日少，可能同作旧游无。
赠王秘书:不曾浪出谒公侯，唯向花间水畔游。每著新衣看药灶，多收古器在书楼。有官只作山人老，平地能开洞穴幽。自领闲司了无事，得来君处喜相留。
送李馀及第后归蜀:十年人咏好诗章，今日成名出举场。归去唯将新诰牒，后来争取旧衣裳。山桥晓上芭蕉暗，水店晴看芋草黄。乡里亲情相见日，一时携酒贺高堂。
书怀寄元郎中:转觉人间无气味，常因身外省因缘。经过独爱游山客，计校唯求买药钱。重作学官闲尽日，一离江坞病多年。吟君钓客词中说，便欲南归榜小船。
书怀寄王秘书:白发如今欲满头，从来百事尽应休。只于触目须防病，不拟将心更养愁。下药远求新熟酒，看山多上最高楼。赖君同在京城住，每到花前免独游。
喜王起侍郎放牒:东风节气近清明，车马争来满禁城。二十八人初上牒，百千万里尽传名。谁家不借花园看，在处多将酒器行。共贺春司能鉴识，今年定合有公卿。
哭丘长史:曾是先皇殿上臣，丹砂久服不成真。常骑马在嘶空枥，自作书留别故人。诗句遍传天下口，朝衣偏送地中身。最悲昨日同游处，看却春风树树新。
赠贾岛:篱落荒凉僮仆饥，乐游原上住多时。蹇驴放饱骑将出，秋卷装成寄与谁。拄杖傍田寻野菜，封书乞米趁时炊。姓名未上登科记，身屈惟应内史知。
移居静安坊，答元八郎中:长安寺里多时住，虽守卑官不苦贫。作活每常嫌费力，移居只是贵容身。初开井浅偏宜树，渐觉街闲省踏尘。更喜往还相去近，门前减却送书人。
送杨少尹赴满城:官为本府当身荣，因得还乡任野情。自废田园今作主，每逢耆老不呼名。旧游寺里僧应识，新别桥边树已成。公事况闲诗更好，将随相逐上山行。
寒食内宴二首:朝光瑞气满宫楼，彩纛鱼龙四周稠。廊下御厨分冷食，殿前香骑逐飞球。千官尽醉犹教坐，百戏皆呈未放休。共喜拜恩侵夜出，金吾不敢问行由。城阙沈沈向晓寒，恩当令节赐余欢，瑞烟深处开三殿，春雨微时引百官，宝树楼前分绣幕，彩花廊下映华栏。宫筵戏乐年年别，已得三回对御看。
寄梅处士:扰扰人间是与非，官闲自觉省心机。六行班里身常下，九列符中事亦稀。市客惯曾赊贱药，家僮惊见著新衣。君今独得居山乐，应喜多时未办归。
送施肩吾东归:知君本是烟霞客，被荐因来城阙间。世业偏临七里濑，仙游多在四明山。早闻诗句传人遍，新得科名到处闲。惆怅灞亭相送去，云中琪树不同攀。
昆仑儿:昆仑家住海中州，蛮客将来汉地游。言语解教秦吉了，波涛初过郁林洲。金环欲落曾穿耳，螺髻长卷不裹头。自爱肌肤黑如漆，行时半脱木绵裘。
贺秘书王丞南郊摄将军:正初天子亲郊礼，诏摄将军领卫兵。斜带银刀入黄道，先随玉辂到青城。坛边不在千官位，仗外唯闻再拜声。共喜与君逢此日，病中无计得随行。
赠阎少保:辞荣恋阙未还乡，修养年多气力强。半俸归烧伏火药，全家解说养生方。特承恩诏新开戟，每见公卿不下床。竹树晴深寒院静，长悬石磬在虚廊。
送稽亭山寺僧:师住稽亭高处寺，斜廊曲阁倚云开。山门十里松间入，泉涧三重洞里来。名岳寻游今已遍，家城礼谒便应回。旧房到日闲吟后，林下还登说法台。
寄白二十二舍人:早知内诏过先辈，蹭蹬江南百事疏。湓浦城中为上佐，炉峰寺后著幽居。偏依仙法多求药，长共僧游不读书。三省比来名望重，肯容君去乐樵渔。
送友人卢处士游吴越:羡君东去见残梅，惟有王孙独未回。吴苑夕阳明古堞，越宫春草上高台。波生野水雁初下，风满驿楼潮欲来。试问渔舟看雪浪，几多江燕荇花开。
寒食看花:早入公门到夜归，不因寒食少闲时。颠狂绕树猿离锁，踊跃缘冈马断羁。酒污衣裳从客笑，醉饶言语觅花知。老来自喜常无事，仰面西园得咏诗。
和韦开州盛山十二首。桃坞:春坞桃花发，多将野客游。日西殊未散，看望酒缸头。
送元结:昔日同游漳水边，如今重说恨绵绵。天涯相见还离别，客路秋风又几年。
喜王六同宿:十八年来恨别离，唯同一宿咏新诗。更相借问诗中语，共说如今胜旧时。
与贾岛闲游:水北原南草色新，雪消风暖不生尘。城中车马应无数，能解闲行有几人。
送客游蜀:行尽青山到益州，锦城楼下二江流。杜家曾向此中住，为到浣花溪水头。
酬藤杖:病里出门行步迟，喜君相赠古藤枝。倚来自觉身生力，每向傍人说得时。
和崔驸马闻蝉:凤凰楼下多欢乐，不觉秋风暮雨天。应为昨来身暂病，蝉声得到耳傍边。
九华观看花:街西无数闲游处，不似九华仙观中。花里可怜池上景，几重墙壁贮春风。
同韦员外开元观寻时道士:观里初晴竹树凉，闲行共到最高房。昨来官罢无生计，欲就师求断谷方。
同韩侍御南溪夜赏:喜作闲人得出城，南溪两月逐君行。忽闻新命须归去，一夜船中语到明。
使行望悟真寺:采玉峰连佛寺幽，高高斜对驿门楼。无端来去骑官马，寸步教身不得游。
弟萧远雪夜同宿:数卷新游蜀客诗，长安僻巷得相随。草堂雪夜携琴宿，说是青城馆里时。
闲游:老身不计人间事，野寺秋晴每独过。病眼校来犹断酒，却嫌行处菊花多。
答鄱阳客药名诗:江皋岁暮相逢地，黄叶霜前半夏枝。子夜吟诗向松桂，心中万事喜君知。
题渭北寺上方:昔祭郊坛今谒陵，寺中高处最来登。十余年后人多别，喜见当时转读僧。
送元八:百神斋祭相随遍，寻竹看山亦共行。明日城西送君去，旧游重到独题名。
赠王建:白君去后交游少，东野亡来箧笥贫。赖有白头王建在，眼前犹见咏诗人。
赋花:花，花。落早，开赊。对酒客，兴诗家。能回游骑，每驻行车。宛宛清风起，茸茸丽日斜。且愿相留欢洽，惟愁虚弃光华。明年攀折知不远，对此谁能更叹嗟。
月蚀诗:新天子即位五年，岁次庚寅，斗柄插子，律调黄钟。森森万木夜僵立，寒气赑屃顽无风。烂银盘从海底出，出来照我草屋东。天色绀滑凝不流，冰光交贯寒曈曨。初疑白莲花，浮出龙王宫。八月十五夜，比并不可双。此时怪事发，有物吞食来。轮如壮士斧斫坏，桂似雪山风拉摧。百炼镜，照见胆，平地埋寒灰。火龙珠，飞出脑，却入蚌蛤胎。摧环破璧眼看尽，当天一搭如煤炱。磨踪灭迹须臾间，便似万古不可开。不料至神物，有此大狼狈。星如撒沙出，争头事光大。奴婢炷暗灯，掩菼如玳瑁。今夜吐焰长如虹，孔隙千道射户外。玉川子，涕泗下，中庭独自行。念此日月者，太阴太阳精。皇天要识物，日月乃化生。走天汲汲劳四体，与天作眼行光明。此眼不自保，天公行道何由行。吾见阴阳家有说，望日蚀月月光灭，朔月掩日日光缺。两眼不相攻，此说吾不容。又孔子师老子云，五色令人目盲。吾恐天似人，好色即丧明。幸且非春时，万物不娇荣。青山破瓦色，绿水冰峥嵘。花枯无女艳，鸟死沉歌声。顽冬何所好，偏使一目盲。传闻古老说，蚀月虾蟆精。径圆千里入汝腹，汝此痴骸阿谁生。可从海窟来，便解缘青冥。恐是眶睫间，掩塞所化成。黄帝有二目，帝舜重瞳明。二帝悬四目，四海生光辉。吾不遇二帝，滉漭不可知。何故瞳子上，坐受虫豸欺。长嗟白兔捣灵药，恰似有意防奸非。药成满臼不中度，委任白兔夫何为。忆昔尧为天，十日烧九州。金烁水银流，玉煼丹砂焦。六合烘为窑，尧心增百忧。帝见尧心忧，勃然发怒决洪流。立拟沃杀九日妖，天高日走沃不及，但见万国赤子々生鱼头。此时九御导九日，争持节幡麾幢旒。驾车六九五十四头蛟螭虬，掣电九火輈。汝若蚀开齱齵轮，御辔执索相爬钩，推荡轰訇入汝喉。红鳞焰鸟烧口快，翎鬣倒侧声醆邹。撑肠拄肚礧傀如山丘，自可饱死更不偷。不独填饥坑，亦解尧心忧。恨汝时当食，藏头擫脑不肯食。不当食，张唇哆觜食不休。食天之眼养逆命，安得上帝请汝刘。呜呼，人养虎，被虎啮。天媚蟆，被蟆瞎。乃知恩非类，一一自作孽。吾见患眼人，必索良工诀。想天不异人，爱眼固应一。安得常娥氏，来习扁鹊术。手操舂喉戈，去此睛上物。其初犹朦胧，既久如抹漆。但恐功业成，便此不吐出。玉川子又涕泗下，心祷再拜额榻砂土中，地上虮虱臣仝告愬帝天皇。臣心有铁一寸，可刳妖蟆痴肠。上天不为臣立梯磴，臣血肉身，无由飞上天，扬天光。封词付与小心风，颰排阊阖入紫宫。密迩玉几前擘坼，奏上臣仝顽愚胸。敢死横干天，代天谋其长。东方苍龙角，插戟尾捭风。当心开明堂。统领三百六十鳞虫，坐理东方宫。月蚀不救援，安用东方龙。南方火鸟赤泼血，项长尾短飞跋躠，头戴井冠高逵枿。月蚀鸟宫十三度，鸟为居停主人不觉察，贪向何人家。行赤口毒舌，毒虫头上吃却月，不啄杀。虚眨鬼眼明，鸟罪不可雪。西方攫虎立踦踦，斧为牙，凿为齿。偷牺牲，食封豕。大蟆一脔，固当软美。见似不见，是何道理。爪牙根天不念天，天若准拟错准拟。北方寒龟被蛇缚，藏头入壳如入狱。蛇筋束紧束破壳，寒龟夏鳖一种味。且当以其肉充臛，死壳没信处，唯堪支床脚，不堪钻灼与天卜。岁星主福德，官爵奉董秦。忍使黔娄生，覆尸无衣巾。天失眼不吊，岁星胡其仁。荧惑矍铄翁，执法大不中。月明无罪过，不纠蚀月虫。年年十月朝太微。支卢谪罚何灾凶。土星与土性相背，反养福德生祸害。到人头上死破败，今夜月蚀安可会。太白真将军，怒激锋铓生。恒州阵斩郦定进，项骨脆甚春蔓菁。天唯两眼失一眼，将军何处行天兵。辰星任廷尉，天律自主持。人命在盆底，固应乐见天盲时。天若不肯信，试唤皋陶鬼一问。一如今日，三台文昌宫，作上天纪纲。环天二十八宿，磊磊尚书郎。整顿排班行，剑握他人将。一四太阳侧，一四天市傍。操斧代大匠，两手不怕伤。弧矢引满反射人，天狼呀啄明煌煌。痴牛与騃女，不肯勤农桑。徒劳含淫思，旦夕遥相望。蚩尤簸旗弄旬朔，始捶天鼓鸣珰琅。枉矢能蛇行，眊目森森张。天狗下舐地，血流何滂滂。谲险万万党，架构何可当。眯目衅成就，害我光明王。请留北斗一星相北极，指麾万国悬中央。此外尽扫除，堆积如山冈，赎我父母光。当时常星没，殒雨如迸浆。似天会事发，叱喝诛奸强。何故中道废，自遗今日殃。善善又恶恶，郭公所以亡。愿天神圣心，无信他人忠。玉川子词讫，风色紧格格。近月黑暗边，有似动剑戟。须臾痴蟆精，两吻自决坼。初露半个璧，渐吐满轮魄。众星尽原赦，一蟆独诛磔。腹肚忽脱落，依旧挂穹碧。光彩未苏来，惨澹一片白。奈何万里光，受此吞吐厄。再得见天眼，感荷天地力。或问玉川子，孔子修春秋。二百四十年，月蚀尽不收。今子咄咄词，颇合孔意不。玉川子笑答，或请听逗留。孔子父母鲁，讳鲁不讳周。书外书大恶，故月蚀不见收。予命唐天，口食唐土。唐礼过三，唐乐过五。小犹不说，大不可数。灾沴无有小大愈，安得引衰周，研核其可否。日分昼，月分夜，辨寒暑。一主刑，二主德，政乃举。孰为人面上，一目偏可去。愿天完两目，照下万方士，万古更不瞽，万万古，更不瞽，照万古。
观放鱼歌:常州贤刺史，从谏议大夫除。天地好生物，刺史性与天地俱。见山客，狎鱼鸟。坐山客，北亭湖。命舟人，驾舫子，漾漾菰蒲。酒兴引行处，正见渔人鱼。刺史密会山客意，复念网罗婴无辜。忽脱身上殷绯袍，尽买罟擭尽有无。鳗鳣鲇鳢鳅，涎恶最顽愚。鳟鲂见豳风，质干稍高流。时白喷雪鲫鲤，此辈肥脆为绝尤。老鲤变化颇神异，三十六鳞如抹朱。水苞弘窟有蛟鼍，饵非龙饵唯无鲈。丛杂百千头，性命悬须臾。天心应刺史，刺史尽活诸。一一投深泉，跳脱不复拘。得水竞腾突，动作诡怪殊。或透藻而出，或破浪而趋。或掉尾孑孑，或奋鬣愉愉。或如莺掷梭，或如蛇衔珠。四散渐不见，岛屿徒萦纡。鸂鶒鴒鸥凫，喜观争叫呼。小虾亦相庆，绕岸摇其须。乃知贪生不独顽痴夫。可怜百千命，几为中肠菹。若养圣贤真，大烹龙髓敢惜乎。苦痛如今人，尽是鱼食鱼。族类恣饮啖，强力无亲疏。明明刺史心，不欲与物相欺诬。岸虫两与命，无意杀此活彼用贼徒。亦忆清江使，横遭乎余且。圣神七十钻，不及泥中鳅。哀哉托非贤，五脏生冤仇。若当刺史时，圣物保不囚。不疑且不卜，二子安能谀。二子倘故谀，吾知心受诛。礼重一草木，易封称中孚。又曰钓不纲，又曰远庖厨。故仁人用心，刺史尽合符。昔鲁公观棠距箴，遂被孔子贬而书。今刺史好生，德洽民心，谁为刺史一褒誉。刺史自上来，德风如草铺。衣冠兴废礼，百姓减暴租。豪猾不豪猾，鳏孤不鳏孤。开古孟渎三十里，四千顷泥坑为膏腴，刺史视之总若无。讼庭雀噪坐不得，湖上拔茭植芙蕖。胜业庄中二桑门，时时对坐谈真如。因说十千天子事，福力当与刺史俱。天雨曼陀罗花深没膝，四十千真珠璎珞堆高楼。此中怪特不可会，但慕刺史仁有馀。刺史敕左右兼小家奴，慎勿背我沉毒钩。念鱼承奉刺史仁，深僻处，远远游。刺史官职小，教化未能敷。第一莫近人，恶人唯口腴。第一莫出境，四境多网罟。重伤刺史心，丧尔微贱躯。
示添丁:春风苦不仁，呼逐马蹄行人家。惭愧瘴气却怜我，入我憔悴骨中为生涯。数日不食强强行，何忍索我抱看满树花。不知四体正困惫，泥人啼哭声呀呀。忽来案上翻墨汁，涂抹诗书如老鸦。父怜母惜掴不得，却生痴笑令人嗟。宿舂连晓不成米，日高始进一碗茶。气力龙钟头欲白，凭仗添丁莫恼爷。
寄男抱孙:别来三得书，书道违离久。书处甚粗杀，且喜见汝手。殷十七又报，汝文颇新有。别来才经年，囊盎未合斗。当是汝母贤，日夕加训诱。尚书当毕功，礼记速须剖。喽罗儿读书，何异摧枯朽。寻义低作声，便可养年寿。莫学村学生，粗气强叫吼。下学偷功夫，新宅锄蔾莠。乘凉劝奴婢，园里耨葱韭。远篱编榆棘，近眼栽桃柳。引水灌竹中，蒲池种莲藕。捞漉蛙蟆脚，莫遣生科斗。竹林吾最惜，新笋好看守。万箨苞龙儿，攒迸溢林薮。吾眼恨不见，心肠痛如搊。宅钱都未还，债利日日厚。箨龙正称冤，莫杀入汝口。丁宁嘱托汝，汝活箨龙不。殷十七老儒，是汝父师友。传读有疑误，辄告谘问取。两手莫破拳，一吻莫饮酒。莫学捕鸠鸽，莫学打鸡狗。小时无大伤，习性防已后。顽发苦恼人，汝母必不受。任汝恼弟妹，任汝恼姨舅。姨舅非吾亲，弟妹多老丑。莫恼添丁郎，泪子作面垢。莫引添丁郎，赫赤日里走。添丁郎小小，别吾来久久。脯脯不得吃，兄兄莫捻搜。他日吾归来，家人若弹纠。一百放一下，打汝九十九。
送王储詹事西游献兵书:美酒拨醅酌，杨花飞尽时。落日长安道，方寸无人知。箧中制胜术，气雄屈指算。半醉千殷勤，仰天一长叹。玉匣百炼剑，龟文又龙吼。抽赠王将军，勿使虚白首。
寄外兄魏澈:何处堪惆怅，情亲不得亲。兴宁楼上月，辜负酒家春。
喜逢郑三游山:相逢之处花茸茸，石壁攒峰千万重。他日期君何处好，寒流石上一株松。
送尉迟羽之归宣州:君归乎，君归兴不孤。谢脁澄江今夜月，也应忆著此山夫。
悲新年:新年何事最堪悲，病客遥听百舌儿。太岁只游桃李径，春风肯管岁寒枝。
客淮南病:扬州蒸毒似燂汤，客病清枯鬓欲霜。且喜闭门无俗物，四肢安稳一张床。
萧宅二三子赠答诗二十首。石答竹:石报孤竹君，此客甚高调。共我相共痴，不怕主人天下笑。我非蛱蝶儿，我非桃李枝。不要儿女扑，不要春风吹。苔藓印我面，雨露皴我皮。此故不嫌我，突兀蒙相知。此客即西归，我心徒依依。我欲随客去，累重不解飞。知弟虚心亦待客，此客何以共报之。
萧宅二三子赠答诗二十首。石再请客:主人若知我，应喜我结得君。主人不知我，我住何求于主人。我在天地间，自是一片物。可得杠压我，使我头不出。
小妇吟:小妇欲入门，隈门匀红妆。大妇出门迎，正顿罗衣裳。门边两相见，笑乐不可当。夫子于傍聊断肠，小妇哆上高堂。开玉匣，取琴张。陈金罍，酌满觞。愿言两相乐，永与同心事我郎。夫子于傍剩欲狂。珠帘风度百花香，翠帐云屏白玉床。啼鸟休啼花莫笑，女英新喜得娥皇。
楼上女儿曲:谁家女儿楼上头，指挥婢子挂帘钩。林花撩乱心之愁，卷却罗袖弹箜篌。箜篌历乱五六弦，罗袖掩面啼向天。相思弦断情不断，落花纷纷心欲穿。心欲穿，凭栏干。相忆柳条绿，相思锦帐寒。直缘感君恩爱一回顾，使我双泪长珊珊。我有娇靥待君笑，我有娇蛾待君扫。莺花烂熳君不来，及至君来花已老。心肠寸断谁得知，玉阶幂历生青草。
秋梦行:客行一夜秋风起，客梦南游渡湘水。湘水泠泠彻底清，二妃怨处无限情。娥皇不语启娇靥，女英目成转心惬。长眉入鬓何连娟，肌肤白玉秀且鲜。裴回共咏东方日，沉吟再理南风弦。声断续，思绵绵，中含幽意两不宣。殷勤纤手惊破梦，中宵寂寞心凄然。心凄然，肠亦绝。寐不寐兮玉枕寒，夜深夜兮霜似雪。镜中不见双翠眉，台前空挂纤纤月。纤纤月，盈复缺，娟娟似眉意难诀。愿此眉兮如此月，千里万里光不灭。
忆金鹅山沈山人二首:君家山头松树风，适来入我竹林里。一片新茶破鼻香，请君速来助我喜。莫合九转大还丹，莫读三十六部大洞经。闲来共我说真意，齿下领取真长生。不须服药求神仙，神仙意智或偶然。自古圣贤放入土，淮南鸡犬驱上天。白日上升应不恶，药成且辄一丸药。暂时上天少问天，蛇头蝎尾谁安著。君爱炼药药欲成，我爱炼骨骨已清。试自比校得仙者，也应合得天上行。天门九重高崔嵬，清空凿出黄金堆。夜叉守门昼不启，夜半醮祭夜半开。夜叉喜欢动关锁，锁声地生风雷□。地上禽兽重血食，性命血化飞黄埃。太上道君莲花台，九门隔阔安在哉。呜呼沈君大药成，兼须巧会鬼物情，无求长生丧厥生。
赠金鹅山人沈师鲁:金鹅山中客，来到扬州市。买药床头一破颜，撇然便有上天意。日月高挂玄关深，金膏切淬肌骨异。人皆食谷与五味，独食太和阴阳气。浩浩流珠走百关，绵若存有深致。种玉不耕山外非内粹。凿儒关决文泉彰，风雅因君不复坠。光不外照刃不磨，回避人间恶富贵。三日四日五六日，盘礴化元搜万类。昼饮兴酣陶天和，夜话造微□精魅。示我插血不死方，赏我风格不肥腻。肉眼不识天上书，小儒安敢窥奥秘。昆仑路隔西北天，三山后浮不著地。君到头来忆我时，金简为吾镌一字。
感古四首:天生圣明君，必资忠贤臣。舜禹竭股肱，共佐尧为君。四载成地理，七政齐天文。阶下蓂荚生，琴上南风薰。轮转夏殷周，时复犹一人。秦汉事谗巧，魏晋忘机钧。猜忌相翦灭，尔来迷恩亲。以愚保其身，不觉身沉沦。以智理其国，遂为国之贼。苟图容一身，万事良可恻。可怜万乘君，聪明受沉惑。忠良伏草莽，无因施羽翼。日月异又蚀，天地晦如墨。既亢而后求，异哉龙之德。人生何所贵，所贵有终始。昨日盈尺璧，今朝尽瑕弃。苍蝇点垂棘，巧舌成锦绮。箕子为之奴，比干谏而死。仲尼鲁司寇，出走为群婢。假如屈原醒，其奈一国醉。一国醉号呶，一人行清高。便欲激颓波，此事真徒劳。上山逢猛虎，入海逢巨鳌。王者苟不死，腰下鱼鳞刀。东海波连天，三度成桑田。高岸高于屋，斯须变溪谷。天地犹尚然，人情难久全。夜半白刃仇，旦来金石坚。萧绶既解坼，陈印亦弃捐。竭节遇刀割，输忠遭祸缠。不予衾之眠，信予衾之穿。镜明不自照，膏润徒自煎。抱剑长太息，泪堕秋风前。古来不患寡，所患患不均。单醪投长河，三军尽沉沦。今人异古人，结托唯亲宾。毁坼维鹊巢，不行鳲鸠仁。鄙吝不识分，有心占阳春。鸾鹤日已疏，燕雀日已亲。小物无大志，安测栖松筠。恩眷多弃故，物情尚逐新。瓦砾暂拂拭，光掩连城珍。唇吻恣谈铄，黄金同灰尘。苏秦北游赵，张禄西入秦。既变嫂叔节，仍摈华阳君。万世金石交，一饷如浮云。骨肉且不顾，何况长羁贫。君莫以富贵，轻忽他年少，听我暂话会稽朱太守。正受冻饿时，索得人家贵傲妇。读书书史未润身，负薪辛苦胝生肘。谓言琴与瑟，糟糠结长久。不分杀人羽翮成，临临冲天妇嫌丑。□□□□□□□。其奈一朝太守振羽仪，乡关昼行衣锦衣。哀哉旧妇何眉目，新婿随行向天哭。寸心金石徒尔为，杯水庭沙空自覆。乃知愚妇人，妒忌阴毒心。唯救眼底事，不思日月深。等闲取羞死，岂如甘布衾。
杂兴:意智未成百不解，见人富贵亦心爱。等闲对酒呼三达，屠羊杀牛皆自在。放心为乐笙歌攒，壮气激作风霜寒。厨中玉馔盈金盘，方丈厌见嫌不餐。飞鹰跃马实快性，唇腐齿烂空巑岏。岂期福极翻成祸，祸成身诛家亦破。昨朝惆怅不如君，今日悲君不如我。否泰交加无定主，懒学风云戢翎羽。绿酒清琴好养生，出将入相无心取。三五图书旧揣摩，五千道德新规矩。
走笔追王内丘:自识夫子面，便获夫子心。夫子一启颜，义重千黄金。平原孟尝骨已土，始有夫子堪知音。忽然夫子不语，带席帽，骑驴去。余对醁醽不能斟，君且来，余之瞻望心悠哉。零雨其濛愁不散，闲花寂寂斑阶苔。不如对此景，含笑倾金罍。莫问四肢畅，暂取眉头开。弦琴待夫子，夫子来不来。
苦雪寄退之:天王二月行时令，白银作雪漫天涯。山人门前遍受赐，平地一尺白玉沙。云颓月坏桂英下，鹤毛风剪乱参差。山人屋中冻欲死，千树万树飞春花。菜头出土胶入地，山庄取粟埋却车。冷絮刀生削峭骨，冷齑斧破慰老牙。病妻烟眼泪滴滴，饥婴哭乳声呶呶。市头博米不用物，酒店买酒不肯赊。闻道西风弄剑戟，长阶杀人如乱麻。天眼高开欺草芽，我死未肯兴叹嗟。但恨口中无酒气，刘伶见我相揄揶。清风搅肠筋力绝，白灰压屋梁柱斜。圣明有道□命汉，可得再见朝日耶。柴门没胫昼不扫，黄昏绕树栖寒鸦。唯有河南韩县令，时时醉饱过贫家。
寄赠含曦上人:楞伽大师兄，夸曦识道理。破锁推玄关，高辩果难揣。论语老庄易，搜索通神鬼。起信中百门，敲骨得佛髓。此外杂经律，泛读一万纸。高殿排名僧，执卷坐累累。化物自一心，三教齐发起。随钟嚼宫商，满口文字美。商贾女郎辈，不曾道生死。纵遇强礼拜，雅语不露齿。劈破天地来，节义可屈指。季展即此僧，孤立无依倚。近来爱作诗，新奇颇烦委。忽忽造古格，削尽俗绮靡。假如慵裹头，但勤读书史。切磋并工夫，休远不可比。怜僧无远□，信佛残未已。貌古饶风情，清论兴亹亹。访余十数度，相去三五里。见时心亦喜，不见心亦喜。见时谈谑乐，四座尽角嘴。不见养天和，无人聒人耳。昨朝披雪来，面色赤靴靴。封灶养黄金，许割方寸匕。泥丸佛□教，怛化庄亦耻。未达不敢尝，孔子疑季子。药成必分余，余必投泥里。不如向阳堂，拨醅泛浮蚁。麹米本无愆，酒成是法水。行道不见心，毁誉徒云尔。雪晴天气和，日光弄梅李。春鸟娇关关，春风醉旎旎。道上正无尘，人家有花卉。高僧有拄杖，愿得数觏止。
赠稚禅师:春风满禅院，师独坐南轩。万化见中尽，始觉静性尊。我来契平生，目击道自存。与师不动游，游此无迹门。
萧二十三赴歙州婚期二首:淮上客情殊冷落，蛮方春早客何如。相思莫道无来使，回雁峰前好寄书。南方山水生时兴，教有新诗得寄余。路带长安迢递急，多应不逐使君书。
李凭箜篌引:吴丝蜀桐张高秋，空白凝云颓不流。江娥啼竹素女愁，李凭中国弹箜篌。昆山玉碎凤凰叫，芙蓉泣露香兰笑。十二门前融冷光，二十三丝动紫皇。女娲炼石补天处，石破天惊逗秋雨。梦入坤山教神妪，老鱼跳波瘦蛟舞。吴质不眠倚桂树，露脚斜飞湿寒兔。
始为奉礼忆昌谷山居:扫断马蹄痕，衙回自闭门。长枪江米熟，小树枣花春。向壁悬如意，当帘阅角巾。犬书曾去洛，鹤病悔游秦。土甑封茶叶，山杯锁竹根。不知船上月，谁棹满溪云。
送沈亚之歌:吴兴才人怨春风，桃花满陌千里红。紫丝竹断骢马小，家住钱塘东复东。白藤交穿织书笈，短策齐裁如梵夹。雄光宝矿献春卿，烟底蓦波乘一叶。春卿拾材白日下，掷置黄金解龙马。携笈归江重入门，劳劳谁是怜君者。吾闻壮夫重心骨，古人三走无摧捽。请君待旦事长鞭，他日还辕及秋律。
咏怀二首:长卿怀茂陵，绿草垂石井。弹琴看文君，春风吹鬓影。梁王与武帝，弃之如断梗。惟留一简书，金泥泰山顶。日夕著书罢，惊霜落素丝。镜中聊自笑，讵是南山期。头上无幅巾，苦檗已染衣。不见清溪鱼，饮水得自宜。
河南府试十二月乐词。二月:二月饮酒采桑津，宜男草生兰笑人。蒲如交剑风如薰，劳劳胡燕怨酣春。薇帐逗烟生绿尘，金翘峨髻愁暮云，沓飒起舞真珠裙。津头送别唱流水，酒客背寒南山死。
河南府试十二月乐词。十月:玉壶银箭稍难倾，釭花夜笑凝幽明。碎霜斜舞上罗幕，烛龙两行照飞阁。珠帷怨卧不成眠，金凤刺衣著体寒，长眉对月斗弯环。
秦王饮酒:秦王骑虎游八极，剑光照空天自碧。羲和敲日玻璃声，劫灰飞尽古今平。龙头泻酒邀酒星，金槽琵琶夜枨枨。洞庭雨脚来吹笙，酒酣喝月使倒行。银云栉栉瑶殿明，宫门掌事报一更。花楼玉凤声娇狞，海绡红文香浅清，黄鹅跌舞千年觥。仙人烛树蜡烟轻，清琴醉眼泪泓泓。
致酒行:零落栖迟一杯酒，主人奉觞客长寿。主父西游困不归，家人折断门前柳。吾闻马周昔作新丰客，天荒地老无人识。空将笺上两行书，直犯龙颜请恩泽。我有迷魂招不得，雄鸡一声天下白。少年心事当拏云，谁念幽寒坐呜呃。
长歌续短歌:长歌破衣襟，短歌断白发。秦王不可见，旦夕成内热。渴饮壶中酒，饥拔陇头粟。凄凄四月阑，千里一时绿。夜峰何离离，明月落石底。裴回沿石寻，照出高峰外。不得与之游，歌成鬓先改。
恼公:宋玉愁空断，娇饶粉自红。歌声春草露，门掩杏花丛。注口樱桃小，添眉桂叶浓。晓奁妆秀靥，夜帐减香筒。钿镜飞孤鹊，江图画水葓。陂陀梳碧凤，腰袅带金虫。杜若含清露，河蒲聚紫茸。月分蛾黛破，花合靥朱融。发重疑盘雾，腰轻乍倚风。密书题豆蔻，隐语笑芙蓉。莫锁茱萸匣，休开翡翠笼。弄珠惊汉燕，烧蜜引胡蜂。醉缬抛红网，单罗挂绿蒙。数钱教姹女，买药问巴賨。匀脸安斜雁，移灯想梦熊。肠攒非束竹，胘急是张弓。晚树迷新蝶，残霓忆断虹。古时填渤澥，今日凿崆峒。绣沓褰长幔，罗裙结短封。心摇如舞鹤，骨出似飞龙。井槛淋清漆，门铺缀白铜。隈花开兔径，向壁印狐踪。玳瑁钉帘薄，琉璃叠扇烘。象床缘素柏，瑶席卷香葱。细管吟朝幌，芳醪落夜枫。宜男生楚巷，栀子发金墉。龟甲开屏涩，鹅毛渗墨浓。黄庭留卫瓘，绿树养韩冯。鸡唱星悬柳，鸦啼露滴桐。黄娥初出座，宠妹始相从。蜡泪垂兰烬，秋芜扫绮栊。吹笙翻旧引，沽酒待新丰。短珮愁填粟，长弦怨削菘。曲池眠乳鸭，小阁睡娃僮。褥缝篸双线，钩绦辫五总。蜀烟飞重锦，峡雨溅轻容。拂镜羞温峤，薰衣避贾充。鱼生玉藕下，人在石莲中。含水弯蛾翠，登楼选马騣。使君居曲陌，园令住临邛。桂火流苏暖，金炉细炷通。春迟王子态，莺啭谢娘慵。玉漏三星曙，铜街五马逢。犀株防胆怯，银液镇心忪。跳脱看年命，琵琶道吉凶。王时应七夕，夫位在三宫。无力涂云母，多方带药翁。符因青鸟送，囊用绛纱缝。汉苑寻官柳，河桥阂禁钟。月明中妇觉，应笑画堂空。
客游:悲满千里心，日暖南山石。不谒承明庐，老作平原客。四时别家庙，三年去乡国。旅歌屡弹铗，归问时裂帛。
奉和二兄罢使遣马归延州:空留三尺剑，不用一丸泥。马向沙场去，人归故国来。笛愁翻陇水，酒喜沥春灰。锦带休惊雁，罗衣尚斗鸡。还吴已渺渺，入郢莫凄凄。自是桃李树，何畏不成蹊。
花游曲:春柳南陌态，冷花寒露姿。今朝醉城外，拂镜浓扫眉。烟湿愁车重，红油覆画衣。舞裙香不暖，酒色上来迟。
章和二年中:云萧索，田风拂拂，麦芒如篲黍如粟。关中父老百领襦，关东吏人乏诟租。健犊春耕土膏黑，菖蒲丛丛沿水脉。殷勤为我下田租，百钱携偿丝桐客。游春漫光坞花白，野林散香神降席。拜神得寿献天子，七星贯断姮娥死。
春归昌谷:束发方读书，谋身苦不早。终军未乘传，颜子鬓先老。天网信崇大，矫士常慅慅。逸目骈甘华，羁心如荼蓼。旱云二三月，岑岫相颠倒。谁揭赪玉盘，东方发红照。春热张鹤盖，兔目官槐小。思焦面如病，尝胆肠似绞。京国心烂漫，夜梦归家少。发轫东门外，天地皆浩浩。青树骊山头，花风满秦道。宫台光错落，装尽偏峰峤。细绿及团红，当路杂啼笑。香风下高广，鞍马正华耀。独乘鸡栖车，自觉少风调。心曲语形影，只身焉足乐。岂能脱负檐，刻鹤曾无兆。幽幽太华侧，老柏如建纛。龙皮相排戛，翠羽更荡掉。驱趋委憔悴，眺览强容貌。花蔓阂行輈，縠烟暝深徼。少健无所就，入门愧家老。听讲依大树，观书临曲沼。知非出柙虎，甘作藏雾豹。韩鸟处矰缴，湘鯈在笼罩。狭行无廓落，壮士徒轻躁。
铜驼悲:落魄三月罢，寻花去东家。谁作送春曲，洛岸悲铜驼。桥南多马客，北山饶古人。客饮杯中酒，驼悲千万春。生世莫徒劳，风吹盘上烛。厌见桃株笑，铜驼夜来哭。
秋凉诗，寄正字十二兄:闭门感秋风，幽姿任契阔。大野生素空，天地旷肃杀。露光泣残蕙，虫响连夜发。房寒寸辉薄，迎风绛纱折。披书古芸馥，恨唱华容歇。百日不相知，花光变凉节。弟兄谁念虑，笺翰既通达。青袍度白马，草简奏东阙。梦中相聚笑，觉见半床月。长思剧寻环，乱忧抵覃葛。
日出行:白日下昆仑，发光如舒丝。徒照葵藿心，不照游子悲。折折黄河曲，日从中央转。旸谷耳曾闻，若木眼不见。奈尔铄石，胡为销人。羿弯弓属矢那不中，足令久不得奔，讵教晨光夕昏。
拂舞歌辞:吴娥声绝天，空云闲裴回。门外满车马，亦须生绿苔。尊有乌程酒，劝君千万寿。全胜汉武锦楼上，晓望晴寒饮花露。东方日不破，天光无老时。丹成作蛇乘白雾，千年重化玉井土。从蛇作土一千载，吴堤绿草年年在。背有八卦称神仙，邪鳞顽甲滑腥涎。
夜坐吟:踏踏马蹄谁见过，眼看北斗直天河。西风罗幕生翠波，铅华笑妾颦青蛾。为君起唱长相思，帘外严霜皆倒飞。明星烂烂东方陲，红霞梢出东南涯，陆郎去矣乘班骓。
相劝酒:羲和骋六辔，昼夕不曾闲。弹乌崦嵫竹，抶马蟠桃鞭。蓐收既断翠柳，青帝又造红兰。尧舜至今万万岁，数子将为倾盖间。青钱白璧买无端，丈夫快意方为欢。臛蠵臑熊何足云。会须钟饮北海，箕踞南山。歌淫淫，管愔愔，横波好送雕题金。人生得意且如此，何用强知元化心。相劝酒，终无辍。伏愿陛下鸿名终不歇，子孙绵如石上葛。来长安，车骈骈。中有梁冀旧宅，石崇故园。
上之回:上之回，大旗喜。悬红云，挞凤尾。剑匣破，舞蛟龙。蚩尤死，鼓逢逢。天高庆雷齐坠地，地无惊烟海千里。
溪晚凉:白狐向月号山风，秋寒扫云留碧空。玉烟青湿白如幢，银湾晓转流天东。溪汀眠鹭梦征鸿，轻涟不语细游溶。层岫回岑复叠龙，苦篁对客吟歌筒。
神弦曲:西山日没东山昏，旋风吹马马踏云。画弦素管声浅繁，花裙綷步秋尘□。桂叶刷风桂坠子，青狸哭血寒狐死。古壁彩虬金帖尾，雨工骑入秋潭水。百年老鸮成木魅，笑声碧火巢中起。
神弦:女巫浇酒云满空，玉炉炭火香冬冬。海神山鬼来座中，纸钱窸窣鸣旋风。相思木帖金舞鸾，攒蛾一啑重一弹。呼星召鬼歆杯盘，山魅食时人森寒。终南日色低平湾，神兮长在有无间。神嗔神喜师更颜，送神万骑还青山。
题归梦:长安风雨夜，书客梦昌谷。怡怡中堂笑，小弟栽涧菉。家门厚重意，望我饱饥腹。劳劳一寸心，灯花照鱼目。
经沙苑:野水泛长澜，宫牙开小蒨。无人柳自春，草渚鸳鸯暖。晴嘶卧沙马，老去悲啼展。今春还不归，塞嘤折翅雁。
出城别张又新酬李汉:李子别上国，南山崆峒春。不闻今夕鼓，差慰煎情人。赵壹赋命薄，马卿家业贫。乡书何所报，紫蕨生石云。长安玉桂国，戟带披侯门。惨阴地自光，宝马踏晓昏。腊春戏草苑，玉輓鸣辚□。绿网缒金铃，霞卷清池漘。开贯泻蚨母，买冰防夏蝇。时宜裂大袂，剑客车盘茵。小人如死灰，心切生秋榛。皇图跨四海，百姓拖长绅。光明霭不发，腰龟徒甃银。吾将噪礼乐，声调摩清新。欲使十千岁，帝道如飞神。华实自苍老，流采长倾湓。没没暗齰舌，涕血不敢论。今将下东道，祭酒而别秦。六郡无剿儿，长刀谁拭尘。地理阳无正，快马逐服辕。二子美年少，调道讲清浑。讥笑断冬夜，家庭疏筱穿。曙风起四方，秋月当东悬。赋诗面投掷，悲哉不遇人。此别定沾臆，越布先裁巾。
莫愁曲:草生龙坡下，鸦噪城堞头。何人此城里，城角栽石榴。青丝系五马，黄金络双牛。白鱼驾莲船，夜作十里游。归来无人识，暗上沈香楼。罗床倚瑶瑟，残月倾帘钩。今日槿花落，明朝桐树秋。莫负平生意，何名何莫愁。
夜来乐:红罗复帐金流苏，华灯九枝悬鲤鱼。丽人映月开铜铺，春水滴酒猩猩沽。重一箧，香十株，赤金瓜子兼杂麸。五丝封青凫，阿侯此笑千万余。南轩汉转帘影疏，桐林哑哑挟子乌。剑崖鞭节青石珠，白騧吹湍凝霜须。漏长送珮承明庐，倡楼嵯峨明月孤。新客下马故客去，绿蝉秀黛重拂梳。
嘲雪:昨日发葱岭，今朝下兰渚。喜从千里来，乱笑含春语。龙沙湿汉旗，凤扇迎秦素。久别辽城鹤，毛衣已应故。
有所思:去年陌上歌离曲，今日君书远游蜀。帘外花开二月风，台前泪滴千行竹。琴心与妾肠，此夜断还续。想君白马悬雕弓，世间何处无春风。君心未肯镇如石，妾颜不久如花红。夜残高碧横长河，河上无梁空白波。西风未起悲龙梭，年年织素攒双蛾。江山迢递无休绝，泪眼看灯乍明灭。自从孤馆深锁窗，桂花几度圆还缺。鸦鸦向晓鸣森木，风过池塘响丛玉。白日萧条梦不成，桥南更问仙人卜。
神仙曲:碧峰海面藏灵书，上帝拣作神仙居。清明笑语闻空虚，斗乘巨浪骑鲸鱼。春罗书字邀王母，共宴红楼最深处。鹤羽冲风过海迟，不如却使青龙去。犹疑王母不相许，垂露娃鬟更传语。
听颖师琴歌:别浦云归桂花渚，蜀国弦中双凤语。芙蓉叶落秋鸾离，越王夜起游天姥。暗珮清臣敲水玉，渡海蛾眉牵白鹿。谁看挟剑赴长桥，谁看浸发题春竹。竺僧前立当吾门，梵宫真相眉棱尊。古琴大轸长八尺，峄阳老树非桐孙。凉馆闻弦惊病客，药囊暂别龙须席。请歌直请卿相歌，奉礼官卑复何益。
少年乐:芳草落花如锦地，二十长游醉乡里。红缨不动白马骄，垂柳金丝香拂水。吴娥未笑花不开，绿鬓耸堕兰云起。陆郎倚醉牵罗袂，夺得宝钗金翡翠。
冰柱:师干久不息，农为兵兮民重嗟。骚然县宇，土崩水溃。畹中无熟谷，垄上无桑麻。王春判序，百卉茁甲含葩。有客避兵奔游僻，跋履险厄至三巴。貂裘蒙茸已敝缕，鬓发蓬舥。雀惊鼠伏，宁遑安处。独卧旅舍无好梦，更堪走风沙。天人一夜剪瑛琭，诘旦都成六出花。南亩未盈尺，纤片乱舞空纷拏。旋落旋逐朝暾化，檐间冰柱若削出交加。或低或昂，小大莹洁，随势无等差。始疑玉龙下界来人世，齐向茅檐布爪牙。又疑汉高帝，西方未斩蛇。人不识，谁为当风杖莫邪。铿镗冰有韵，的皪玉无瑕。不为四时雨，徒于道路成泥柤。不为九江浪，徒为汩没天之涯。不为双井水，满瓯泛泛烹春茶。不为中山浆，清新馥鼻盈百车。不为池与沼，养鱼种芰成霪霪。不为醴泉与甘露，使名异瑞世俗夸。特禀朝澈气，洁然自许靡间其迩遐。森然气结一千里，滴沥声沈十万家。明也虽小，暗之大不可遮。勿被曲瓦，直下不能抑群邪。奈何时逼，不得时在我目中，倏然漂去无馀些。自是成毁任天理，天于此物岂宜有忒赊。反令井蛙壁虫变容易，背人缩首竞呀呀。我愿天子回造化，藏之韫椟玩之生光华。
勿执古寄韩潮州:古人皆执古，不辞冻饿悲。今人亦执古，自取行坐危。老菊凌霜葩，狞松抱雪姿。武王亦至明，宁哀首阳饥。仲尼岂非圣，但为互乡嗤。寸心生万路，今古棼若丝。逐逐行不尽，茫茫休者谁。来恨不可遏，去悔何足追。玉石共笑唾，驽骥相奔驰。请君勿执古，执古徒自隳。
答孟东野:酸寒孟夫子，苦爱老叉诗。生涩有百篇，谓是琼瑶辞。百篇非所长，忧来豁穷悲。唯有刚肠铁，百炼不柔亏。退之何可骂，东野何可欺。文王已云没，谁顾好爵縻。生死守一丘，宁计饱与饥。万事付杯酒，从人笑狂痴。
狂夫:大妻唱舜歌，小妻鼓湘瑟。狂夫游冶归，端坐仍作色。不读关雎篇，安知后妃德。
春蝉:我自东归日，厌苦春鸠声。作诗怜化工，不遣春蝉生。及来商山道，山深气不平。春秋两相似，虫豸百种鸣。风松不成韵，蜩螗沸如羹。岂无朝阳凤，羞与微物争。安得天上雨，奔浑河海倾。荡涤反时气，然后好晴明。
芳树:芳树已寥落，孤英尤可嘉。可怜团团叶，盖覆深深花。游蜂竞钻刺，斗雀亦纷拏。天生细碎物，不爱好光华。非无歼殄法，念尔有生涯。春雷一声发，惊燕亦惊蛇。清池养神蔡，已复长虾蟆。雨露贵平施，吾其春草芽。
桐花:胧月上山馆，紫桐垂好阴。可惜暗澹色，无人知此心。舜没苍梧野，凤归丹穴岑。遗落在人世，光华那复深。年年怨春意，不竞桃杏林。唯占清明后，牡丹还复侵。况此空馆闭，云谁恣幽寻。徒烦鸟噪集，不语山。岑。满院青苔地，一树莲花簪。自开还自落，暗芳终暗沈。尔生不得所，我愿裁为琴。安置君王侧，调和元首音。安问宫徵角，先辨雅郑淫。宫弦春以君，君若春日临。商弦廉以臣，臣作旱天霖。人安角声畅，人困斗不任。羽以类万物，祆物神不歆。徵以节百事，奉事罔不钦。五者苟不乱，天命乃可忱。君若问孝理，弹作梁山吟。君若事宗庙，拊以和球琳。君若不好谏，愿献触疏箴。君若不罢猎，请听荒于禽。君若侈台殿，雍门可沾襟。君若傲贤隽，鹿鸣有食芩。君闻祈招什，车马勿駸駸。君若欲败度，中有式如金。君闻薰风操，志气在愔愔。中有阜财语，勿受来献賝。北里当绝听，祸莫大于淫。南风苟不竞，无往遗之擒。奸声不入耳，巧言宁孔壬。枭音亦云革，安得沴与祲。天子既穆穆，群材亦森森。剑士还农野，丝人归织纴。丹凤巢阿阁，文鱼游碧浔。和气浃寰海，易若溉蹄涔。改张乃可鼓，此语无古今。非琴独能尔，事有谕因针。感尔桐花意，闲怨杳难禁。待我持斤斧，置君为大琛。
赛神:村落事妖神，林木大如村。事来三十载，巫觋传子孙。村中四时祭，杀尽鸡与豚。主人不堪命，积燎曾欲燔。旋风天地转，急雨江河翻。采薪持斧者，弃斧纵横奔。山深多掩映，仅免鲸鲵吞。主人集邻里，各各持酒樽。庙中再三拜，愿得禾稼存。去年大巫死，小觋又妖言。邑中神明宰，有意效西门。焚除计未决，伺者迭乘轩。庙深荆棘厚，但见狐兔蹲。巫言小神变，可验牛马蕃。邑吏齐进说，幸勿祸乡原。逾年计不定，县听良亦烦。涉夏祭时至，因令修四垣。忧虞神愤恨，玉帛意弥敦。我来神庙下，箫鼓正喧喧。因言遣妖术，灭绝由本根。主人中罢舞，许我重叠论。蜉蝣生湿处，鸱鸮集黄昏。主人邪心起，气焰日夜繁。狐狸得蹊径，潜穴主人园。腥臊袭左右，然后托丘樊。岁深树成就，曲直可轮辕。幽妖尽依倚，万怪之所屯。主人一心好，四面无篱藩。命樵执斤斧，怪木宁遽髡。主人且倾听，再为谕清浑。阿胶在末派，罔象游上源。灵药逡巡尽，黑波朝夕喷。神龙厌流浊，先伐鼍与鼋。鼋鼍在龙穴，妖气常郁温。主人恶淫祀，先去邪与惛。惛邪中人意，蛊祸蚀精魂。德胜妖不作，势强威亦尊。计穷然后赛，后赛复何恩。
大觜乌:阳乌有二类，嘴白者名慈。求食哺慈母，因以此名之。饮啄颇廉俭，音响亦柔雌。百巢同一树，栖宿不复疑。得食先反哺，一身常苦羸。缘知五常性，翻被众禽欺。其一觜大者，攫搏性贪痴。有力强如鹘，有爪利如锥。音声甚嗗□，潜通妖怪词。受日余光庇，终天无死期。翱翔富人屋，栖息屋前枝。巫言此乌至，财产日丰宜。主人一心惑，诱引不知疲。转见乌来集，自言家转孳。白鹤门外养，花鹰架上维。专听乌喜怒，信受若神龟。举家同此意，弹射不复施。往往清池侧，却令鹓鹭随。群乌饱粱肉，毛羽色泽滋。远近恣所往，贪残无不为。巢禽攫雏卵，厩马啄疮痍。渗沥脂膏尽，凤凰那得知。主人一朝病，争向屋檐窥。呦鷕呼群鵩，翩翻集怪鸱。主人偏养者，啸聚最奔驰。夜半仍惊噪，鸺鶹逐老狸。主人病心怯，灯火夜深移。左右虽无语，奄然皆泪垂。平明天出日，阴魅走参差。乌来屋檐上，又惑主人儿。儿即富家业，玩好方爱奇。占募能言鸟，置者许高赀。陇树巢鹦鹉，言语好光仪。美人倾心献，雕笼身自持。求者临轩坐，置在白玉墀。先问鸟中苦，便言乌若斯。众乌齐搏铄，翠羽几离披。远掷千馀里，美人情亦衰。举家惩此患，事乌逾昔时。向言池上鹭，啄肉寝其皮。夜漏天终晓，阴云风定吹。况尔乌何者，数极不知危。会结弥天网，尽取一无遗。常令阿阁上，宛宛宿长离。
四皓庙:巢由昔避世，尧舜不得臣。伊吕虽急病，汤武乃可君。四贤胡为者，千载名氛氲。显晦有遗迹，前后疑不伦。秦政虐天下，黩武穷生民。诸侯战必死，壮士眉亦颦。张良韩孺子，椎碎属车轮。遂令英雄意，日夜思报秦。先生相将去，不复婴世尘。云卷在孤岫，龙潜为小鳞。秦王转无道，谏者鼎镬亲。茅焦脱衣谏，先生无一言。赵高杀二世，先生如不闻。刘项取天下，先生游白云。海内八年战，先生全一身。汉业日已定，先生名亦振。不得为济世，宜哉为隐沦。如何一朝起，屈作储贰宾。安存孝惠帝，摧悴戚夫人。舍大以谋细，虬盘而蠖伸。惠帝竟不嗣，吕氏祸有因。虽怀安刘志，未若周与陈。皆落子房术，先生道何屯。出处贵明白，故吾今有云。
青云驿:岧峣青云岭，下有千仞谿。裴回不可上，人倦马亦嘶。愿登青云路，若望丹霞梯。谓言青云驿，绣户芙蓉闺。谓言青云骑，玉勒黄金蹄。谓言青云具，瑚琏杂象犀。谓言青云吏，的的颜如珪。怀此青云望，安能复久稽。攀援信不易，风雨正凄凄。已怪杜鹃鸟，先来山下啼。才及青云驿，忽遇蓬蒿妻。延我开荜户，凿窦宛如圭。逡巡吏来谒，头白颜色黧。馈食频叫噪，假器仍乞醯。向时延我者，共舍藿与藜。乘我牂牁马，蒙茸大如羝。悔为青云意，此意良噬脐。昔游蜀门下，有驿名青泥。闻名意惨怆，若坠牢与狴。云泥异所称，人物一以齐。复闻阊阖上，下视日月低。银城蕊珠殿，玉版金字题。大帝直南北，群仙侍东西。龙虎俨队仗，雷霆轰鼓鼙。元君理庭内，左右桃花蹊。丹霞烂成绮，景云轻若绨。天池光滟滟，瑶草绿萋萋。众真千万辈，柔颜尽如荑。手持凤尾扇，头戴翠羽笄。云韶互铿戛，霞服相提携。双双发皓齿，各各扬轻袿。天祚乐未极，溟波浩无堤。秽贱灵所恶，安肯问黔黎。桑田变成海，宇县烹为齑。虚皇不愿见，云雾重重翳。大帝安可梦，阊阖何由跻。灵物可见者，愿以谕端倪。虫蛇吐云气，妖氛变虹霓。获麟书诸册，豢龙醢为臡。凤凰占梧桐，丛杂百鸟栖。野鹤啄腥虫，贪饕不如鸡。山鹿藏窟穴，虎豹吞其麛。灵物比灵境，冠履宁甚睽。道胜即为乐，何惭居稗稊。金张好车马，於陵亲灌畦。在梁或在火，不变玉与鹈。上天勿行行，潜穴勿凄凄。吟此青云谕，达观终不迷。
阳城驿:商有阳城驿，名同阳道州。阳公没已久，感我泪交流。昔公孝父母，行与曾闵俦。既孤善兄弟，兄弟和且柔。一夕不相见，若怀三岁忧。遂誓不婚娶，没齿同衾裯。妹夫死他县，遗骨无人收。公令季弟往，公与仲弟留。相别竟不得，三人同远游。共负他乡骨，归来藏故丘。栖迟居夏邑，邑人无苟偷。里中竞长短，来问劣与优。官刑一朝耻，公短终身羞。公亦不遗布，人自不盗牛。问公何能尔，忠信先自修。发言当道理，不顾党与雠。声香渐翕习，冠盖若云浮。少者从公学，老者从公游。往来相告报，县尹与公侯。名落公卿口，涌如波荐舟。天子得闻之，书下再三求。书中愿一见，不异旱地虬。何以持为聘，束帛藉琳球。何以持为御，驷马驾安輈。公方伯夷操，事殷不事周。我实唐士庶，食唐之田畴。我闻天子忆，安敢专自由。来为谏大夫，朝夕侍冕旒。希夷惇薄俗，密勿献良筹。神医不言术，人瘼曾暗瘳。月请谏官俸，诸弟相对谋。皆曰亲戚外，酒散目前愁。公云不有尔，安得此嘉猷。施馀尽酤酒，客来相献酬。日旰不谋食，春深仍弊裘。人心良戚戚，我乐独由由。贞元岁云暮，朝有曲如钩。风波势奔蹙，日月光绸缪。齿牙属为猾，禾黍暗生蟊。岂无司言者，肉食吞其喉。岂无司搏者，利柄扼其鞲。鼻复势气塞，不得辩薰莸。公虽未显谏，惴惴如患瘤。飞章八九上，皆若珠暗投。炎炎日将炽，积燎无人抽。公乃帅其属，决谏同报仇。延英殿门外，叩阁仍叩头。且曰事不止，臣谏誓不休。上知不可遏，命以美语酬。降官司成署，俾之为赘疣。奸心不快活，击刺砺戈矛。终为道州去，天道竟悠悠。遂令不言者，反以言为訧。喉舌坐成木，鹰鹯化为鸠。避权如避虎，冠豸如冠猴。平生附我者，诗人称好逑。私来一执手，恐若坠诸沟。送我不出户，决我不回眸。唯有太学生，各具粮与糇。咸言公去矣，我亦去荒陬。公与诸生别，步步驻行驺。有生不可诀，行行过闽瓯。为师得如此，得为贤者不。道州闻公来，鼓舞歌且讴。昔公居夏邑，狎人如狎鸥。况自为刺史，岂复援鼓桴。滋章一时罢，教化天下遒。炎瘴不得老，英华忽已秋。有鸟哭杨震，无儿悲邓攸。唯余门弟子，列树松与楸。今来过此驿，若吊汨罗洲。祠曹讳羊祜，此驿何不侔。我愿避公讳，名为避贤邮。此名有深意，蔽贤天所尤。吾闻玄元教，日月冥九幽。幽阴蔽翳者，永为幽翳囚。
和乐天赠樊著作:君为著作诗，志激词且温。璨然光扬者，皆以义烈闻。千虑竟一失，冰玉不断痕。谬予顽不肖，列在数子间。因君讥史氏，我亦能具陈。羲黄眇云远，载籍无遗文。煌煌二帝道，铺设在典坟。尧心惟舜会，因著为话言。皋夔益稷禹，粗得无间然。缅然千载后，后圣曰孔宣。迥知皇王意，缀书为百篇。是时游夏辈，不敢措舌端。信哉作遗训，职在圣与贤。如何至近古，史氏为闲官。但令识字者，窃弄刀笔权。由心书曲直，不使当世观。贻之千万代，疑言相并传。人人异所见，各各私所遍。以是曰褒贬，不如都无焉。况乃丈夫志，用舍贵当年。顾予有微尚，愿以出处论。出非利吾已，其出贵道全。全道岂虚设，道全当及人。全则富与寿，亏则饥与寒。遂我一身逸，不如万物安。解悬不泽手，拯溺无折旋。神哉伊尹心，可以冠古先。其次有独善，善己不善民。天地为一物，死生为一源。合杂分万变，忽若风中尘。抗哉巢由志，尧舜不可迁。舍此二者外，安用名为宾。持谢著书郎，愚不愿有云。
说剑:吾友有宝剑，密之如密友。我实胶漆交，中堂共杯酒。酒酣肝胆露，恨不眼前剖。高唱荆卿歌，乱击相如缶。更击复更唱，更酌亦更寿。白虹坐上飞，青蛇匣中吼。我闻音响异，疑是干将偶。为君再拜言，神物可见不。君言我所重，我自为君取。迎箧已焚香，近鞘先泽手。徐抽寸寸刃，渐屈弯弯肘。杀杀霜在锋，团团月临纽。逡巡潜虬跃，郁律惊左右。霆电满室光，蛟龙绕身走。我为捧之泣，此剑别来久。铸时近山破，藏在松桂朽。幽匣狱底埋，神人水心守。本是稽泥淬，果非雷焕有。我欲评剑功，愿君良听受。剑可剸犀兕，剑可切琼玖。剑决天外云，剑冲日中斗。剑隳妖蛇腹，剑拂佞臣首。太古初断鳌，武王亲击纣。燕丹卷地图，陈平绾花绶。曾被桂树枝，寒光射林薮。曾经铸农器，利用翦稂莠。神物终变化，复为龙牝牡。晋末武库烧，脱然排户牖。为欲扫群胡，散作弥天帚。自兹失所往，豪英共为诟。今复谁人铸，挺然千载后。既非古风胡，无乃近鸦九。自我与君游，平生益自负。况擎宝剑出，重以雄心扣。此剑何太奇，此心何太厚。劝君慎所用，所用无或苟。潜将辟魑魅，勿但防妾妇。留斩泓下蛟，莫试街中狗。君今困泥滓，我亦坌尘垢。俗耳惊大言，逢人少开口。
书异:孟冬初寒月，渚泽蒲尚青。飘萧北风起，皓雪纷满庭。行过冬至后，冻闭万物零。奔浑驰暴雨，骤鼓轰雷霆。传云不终日，通宵曾莫停。瘴云愁拂地，急溜疑注瓶。汹涌潢潦浊，喷薄鲸鲵腥。跳趫井蛙喜，突兀水怪形。飞蚋奔不死，修蛇蛰再醒。应龙非时出，无乃岁不宁。吾闻阴阳户，启闭各有扃。后时无肃杀，废职乃玄冥。座配五天帝，荐用百品珍。权为祝融夺，神其焉得灵。春秋雷电异，则必书诸经。仲冬雷雨苦，愿省蒙蔽刑。
松鹤:渚宫本坳下，佛庙有台阁。台下三四松，低昂势前却。是时晴景丽，松梢残雪薄。日色相玲珑，纤云映罗幕。逡巡九霄外，似振风中铎。渐见尺帛光，孤飞唳空鹤。裴回耀霜雪，顾慕下寥廓。蹋动樛盘枝，龙蛇互跳跃。俯瞰九江水，旁瞻万里壑。无心眄乌鸢，有字悲城郭。清角已沉绝，虞韶亦冥寞。鶱翻勿重留，幸及钧天作。
竞舟:楚俗不爱力，费力为竞舟。买舟俟一竞，竞敛贫者赇。年年四五月，茧实麦小秋。积水堰堤坏，拔秧蒲稗稠。此时集丁壮，习竞南亩头。朝饮村社酒，暮椎邻舍牛。祭船如祭祖，习竞如习雠。连延数十日，作业不复忧。君侯馔良吉，会客陈膳羞。画鹢四来合，大竞长江流。建标明取舍，胜负死生求。一时欢呼罢，三月农事休。岳阳贤刺史，念此为俗疣。习俗难尽去，聊用去其尤。百船不留一，一竞不滞留。自为里中戏，我亦不寓游。吾闻管仲教，沐树惩堕游。节此淫竞俗，得为良政不。我来歌此事，非独歌此州。此事数州有，亦欲闻数州。
遣兴十首:始见梨花房，坐对梨花白。行看梨叶青，已复梨叶赤。严霜九月半，危蒂几时客。况有高高原，秋风四来迫。莫厌夏日长，莫愁冬日短。欲识短复长，君看寒又暖。城中百万家，冤哀杂丝管。草没奉诚园，轩车昔曾满。孤竹迸荒园，误与蓬麻列。久拥萧萧风，空长高高节。严霜荡群秽，蓬断麻亦折。独立转亭亭，心期凤凰别。艳艳翦红英，团团削翠茎。托根在褊浅，因依泥滓生。中有合欢蕊，池枯难遽呈。凉宵露华重，低徊当月明。晚荷犹展卷，早蝉遽萧嘹。露叶行已重，况乃江风摇。炎夏火再伏，清商暗回飙。寄言抱志士，日月东西跳。买马买锯牙，买犊买破车。养禽当养鹘，种树先种花。人生负俊健，天意与光华。莫学蚯蚓辈，食泥近土涯。爱直莫爱夸，爱疾莫爱斜。爱谟莫爱诈，爱施莫爱奢。择才不求备，任物不过涯。用人如用己，理国如理家。曤曤刀刃光，弯弯弓面张。入水斩犀兕，上山椎虎狼。里中无老少，唤作癫儿郎。一日风云会，横行归故乡。团团规内星，未必明如月。托迹近北辰，周天无沦没。老人在南极，地远光不发。见则寿圣明，愿照高高阙。河清谅嘉瑞，吾帝真圣人。时哉不我梦，此时为废民。光阴本跳踯，功业劳苦辛。一到江陵郡，三年成去尘。
野节鞭:神鞭鞭宇宙，玉鞭鞭骐骥。紧綛野节鞭，本用鞭赑屃。使君鞭甚长，使君马亦利。司马并马行，司马马憔悴。短鞭不可施，疾步无由致。使君驻马言，愿以长鞭遗。此遗不寻常，此鞭不容易。金坚无缴绕，玉滑无尘腻。青蛇坼生石，不刺山阿地。乌龟旋眼斑，不染江头泪。长看雷雨痕，未忍驽骀试。持用换所持，无令等闲弃。答云君何奇，赠我君所贵。我用亦不凡，终身保明义。誓以鞭奸顽，不以鞭蹇踬。指撝狡兔踪，决挞怪龙睡。惜令寸寸折，节节不虚坠。因作换鞭诗，诗成谓同志。而我得闻之，笑君年少意。安用换长鞭，鞭长亦奚为。我有鞭尺馀，泥抛风雨渍。不拟闲赠行，唯将烂夸醉。春来信马头，款缓花前辔。愿我迟似挛，饶君疾如翅。
春馀遣兴:春去日渐迟，庭空草偏长。馀英间初实，雪絮萦蛛网。好鸟多息阴，新篁已成响。帘开斜照入，树褭游丝上。绝迹念物闲，良时契心赏。单衣颇新绰，虚室复清敞。置酒奉亲宾，树萱自怡养。笑倚连枝花，恭扶瑞藤杖。步屟恣优游，望山多气象。云叶遥卷舒，风裾动萧爽。簪缨固烦杂，江海徒浩荡。野马笼赤霄，无由负羁鞅。
别李三:阶蓂附瑶砌，丛兰偶芳藿。高位良有依，幽姿亦相托。鲍叔知我贫，烹葵不为薄。半面契始终，千金比然诺。人生系时命，安得无苦乐。但感游子颜，又值馀英落。苍苍秦树云，去去缑山鹤。日暮分手归，杨花满城郭。
秋堂夕:炎凉正回互，金火郁相乘。云雷时交构，川泽方蒸腾。清风一朝胜，白露忽已凝。草木凡气尽，始见天地澄。况此秋堂夕，幽怀旷无朋。萧条帘外雨，倏闪案前灯。书卷满床席，蟏蛸悬复升。啼儿屡哑咽，倦僮时寝兴。泛览昏夜目，咏谣畅烦膺。况吟获麟章，欲罢久不能。尧舜事已远，丘道安可胜。蜉蝣不信鹤，蜩鷃肯窥鹏。当年且不偶，没世何必称。胡为揭闻见，褒贬贻爱憎。焉用汩其泥，岂在清如冰。非白又非黑，谁能点青蝇。处世苟无闷，佯狂道非弘。无言被人觉，予亦笑孙登。
杨子华画三首:杨画远于展，何言今在兹。依然古妆服，但感时节移。念君一朝意，遗我千载思。子亦几时客，安能长苦悲。皓腕卷红袖，锦鞲臂苍鹗。故人断弦心，稚齿从禽乐。当年惜贵游，遗形寄丹雘。骨象或依稀，铅华已寥落。似对古人民，无复昔城郭。子亦观病身，色空俱寂寞。颠倒世人心，纷纷乏公是。真赏画不成，画赏真相似。丹青各所尚，工拙何足恃。求此妄中精，嗟哉子华子。
韦氏馆与周隐客、杜归和泛舟:天色低澹澹，池光漫油油。轻舟闲缴绕，不远池上楼。时物欣外奖，真元随内修。神恬津藏满，气委支节柔。众处岂自异，旷怀谁我俦。风车笼野马，八荒安足游。开颜陆浑杜，握手灵都周。持君宝珠赠，顶戴头上头。
刘氏馆集隐客、归和、子元、及之、子蒙、晦之:湿垫缘竹径，寥落护岸冰。偶然沽市酒，不越四五升。诗客爱时景，道人话升腾。笑言各有趣，悠哉古孙登。
寄隐客:我年三十二，鬓有八九丝。非无官次第，其如身早衰。今人夸贵富，肉食与妖姬。而我俱不乐，贵富亦何为。况逢多士朝，贤俊若布棋。班行次第立，朱紫相参差。谟猷密勿进，羽檄纵横驰。监察官甚小，发言无所裨。小官仍不了，谴夺亦已随。时或不之弃，得不自弃之。陶君喜不遇，顾我复何疑。潜书周隐士，白云今有期。
元和五年予官不了罚俸西归三月六日…怆曩游因投五十韵:小年闲爱春，认得春风意。未有花草时，先醲晓窗睡。霞朝澹云色，霁景牵诗思。渐到柳枝头，川光始明媚。长安车马客，倾心奉权贵。昼夜尘土中，那言早春至。此时我独游，我游有伦次。闲行曲江岸，便宿慈恩寺。扣林引寒龟，疏丛出幽翠。凌晨过杏园，晓露凝芳气。初阳好明净，嫩树怜低庳。排房似缀珠，欲啼红脸泪。新莺语娇小，浅水光流利。冷饮空腹杯，因成日高醉。酒醒闻饭钟，随僧受遗施。餐罢还复游，过从上文记。行逢二月半，始足游春骑。是时春已老，我游亦云既。藤开九华观，草结三条隧。新笋踊犀株，落梅翻蝶翅。名倡绣毂车，公子青丝辔。朝士还旬休，豪家得春赐。提携好音乐，翦铲空田地。同占杏花园，喧阗各丛萃。顾予烦寝兴，复往散憔悴。倦仆色肌羸，蹇驴行跛痹。春衫未成就，冬服渐尘腻。倾盖吟短章，书空忆难字。遥闻公主笑，近被王孙戏。邀我上华筵，横头坐宾位。那知我年少，深解酒中事。能唱犯声歌，偏精变筹义。含词待残拍，促舞递繁吹。叫噪掷投盘，生狞摄觥使。逡巡光景晏，散乱东西异。古观闭闲门，依然复幽閟。无端矫情性，漫学求科试。薄艺何足云，虚名偶频遂。拾遗天子前，密奏升平议。召见不须臾，憸庸已猜忌。朝陪香案班，暮作风尘尉。去岁又登朝，登为柏台吏。台官相束缚，不许放情志。寓直劳送迎，上堂烦避讳。分司在东洛，所职尤不易。罚俸得西归，心知受朝庇。常山攻小寇，淮右择良帅。国难身不行，劳生欲何为。吾兄谙性灵，崔子同臭味。投此挂冠词，一生还自恣。
酬乐天登乐游园见忆:昔君乐游园，怅望天欲曛。今我大江上，快意波翻云。秋空压澶漫，澒洞无垢氛。四顾皆豁达，我眉今日伸。长安隘朝市，百道走埃尘。轩车随对列，骨肉非本亲。夸游丞相第，偷入常侍门。爱君直如发，勿念江湖人。
和乐天初授户曹喜而言志:王爵无细大，得请即为恩。君求户曹掾，贵以禄奉亲。闻君得所请，感我欲沾巾。今人重轩冕，所重华与纷。矜夸仕台阁，奔走无朝昏。君衣不盈箧，君食不满囷。君言养既薄，何以荣我门。披诚再三请，天子怜俭贫。词曹直文苑，捧诏荣且忻。归来高堂上，兄弟罗酒尊。各称千万寿，共饮三四巡。我实知君者，千里能具陈。感君求禄意，求禄殊众人。上以奉颜色，馀以及亲宾。弃名不弃实，谋养不谋身。可怜白华士，永愿凌青云。
和乐天赠吴丹:不识吴生面，久知吴生道。迹虽染世名，心本奉天老。雌一守命门，回九填血脑。委气荣卫和，咽津颜色好。传闻共甲子，衰隤尽枯槁。独有冰雪容，纤华夺鲜缟。问人何能尔，吴实旷怀抱。弁冕徒挂身，身外非所宝。伊予固童昧，希真亦云早。石坛玉晨尊，昼夜长自扫。密印视丹田，游神梦三岛。万过黄庭经，一食青精稻。冥搜方朔桃，结念安期枣。绿发幸未改，丹诚自能保。行当摆尘缨，吴门事探讨。君为先此词，终期搴瑶草。
和乐天秋题曲江:十载定交契，七年镇相随。长安最多处，多是曲江池。梅杏春尚小，芰荷秋已衰。共爱寥落境，相将偏此时。绵绵红蓼水，飏飏白鹭鹚。诗句偶未得，酒杯聊久持。今来云雨旷，旧赏魂梦知。况乃江枫夕，和君秋兴诗。
春月:春月虽至明，终有霭霭光。不似秋冬色，逼人寒带霜。纤粉澹虚壁，轻烟笼半床。分晖间林影，余照上虹梁。病久尘事隔，夜闲清兴长。拥抱颠倒领，步屣东西厢。风柳结柔援，露梅飘暗香。雪含樱绽蕊，珠蹙桃缀房。杳杳有馀思，行行安可忘。四邻非旧识，无以话中肠。南有居士俨，默坐调心王。款关一问讯，为我披衣裳。延我入深竹，暖我于小堂。视身琉璃莹，谕指芭蕉黄。复有比丘溢，早传龙树方。口中秘丹诀，肘后悬青囊。锡杖虽独振，刀圭期共尝。未知仙近远，已觉神轻翔。夜久魂耿耿，月明露苍苍。悲哉沉眠士，宁见兹夕良。
红芍药:芍药绽红绡，巴篱织青琐。繁丝蹙金蕊，高焰当炉火。翦刻彤云片，开张赤霞裹。烟轻琉璃叶，风亚珊瑚朵。受露色低迷，向人娇婀娜。酡颜醉后泣，小女妆成坐。艳艳锦不如，夭夭桃未可。晴霞畏欲散，晚日愁将堕。结植本为谁，赏心期在我。采之谅多思，幽赠何由果。
遣春十首:晓月笼云影，莺声馀雾中。暗芳飘露气，轻寒生柳风。冉冉一趋府，未为劳我躬。因兹得晨起，但觉情兴隆。久雨怜霁景，偶来堤上行。空濛天色嫩，杳淼江面平。百草短长出，众禽高下鸣。春阳各有分，予亦澹无情。镜皎碧潭水，微波粗成文。烟光垂碧草，琼脉散纤云。岸柳好阴影，风裾遗垢氛。悠然送春目，八荒谁与群。低迷笼树烟，明净当霞日。阳焰波春空，平湖漫凝溢。雪鹭远近飞，渚牙浅深出。江流复浩荡，相为坐纡郁。暄寒深浅春，红白前后花。颜色讵相让，生成良有涯。梅花勿自早，春来归燕多。葺旧良易就，新院亦已罗。俯怜雏化卵，仰愧鹏无窠。巢栋与巢幕，秋风俱奈何。撩乱扑树蜂，摧残恋房蕊。风吹雨又频，安得繁于绮。酒杯沉易过，世事纷何已。莫倚颜似花，君看岁如水。绕郭高高冢，半是荆王墓。后嗣炽阳台，前贤甘荜路。善恶徒自分，波流尽东注。胡然不饮酒，坐落桐花树。花阴莎草长，藕莎闲自酌。坐看莺斗枝，轻花满尊杓。葛巾竹稍挂，旧卷琴上阁。沽酒过此生，狂歌眼前乐。梨叶已成阴，柳条纷起絮。波绿紫屏风，螺红碧筹箸。三杯面上热，万事心中去。我意风散云，何劳问行处。
表夏十首:夏风多暖暖，树木有繁阴。新笋紫长短，早樱红浅深。烟花云幕重，榴艳朝景侵。华实各自好，讵云芳意沉。初日满阶前，轻风动帘影。旬时得休浣，高卧阅清景。僮儿拂巾箱，鸦轧深林井。心到物自闲，何劳远箕颍。江瘴炎夏早，蒸腾信难度。今宵好风月，独此荒庭趣。露叶倾暗光，流星委余素。但恐清夜徂，讵悲朝景暮。孟月夏犹浅，奇云未成峰。度霞红漠漠，压浪白溶溶。玉委有馀润，飙驰无去踪。何如捧云雨，喷毒随蛟龙。流芳递炎景，繁英尽寥落。公署香满庭，晴霞覆阑药。裁红起高焰，缀绿排新萼。凭此遣幽怀，非言念将谑。红丝散芳树，旋转光风急。烟泛被笼香，露浓妆面湿。佳人不在此，恨望阶前立。忽厌夏景长，今春行已及。百舌渐吞声，黄莺正娇小。云鸿方警夜，笼鸡已鸣晓。当时客自适，运去谁能矫。莫厌夏虫多，蜩螗定相扰。翩翩帘外燕，戢戢巢内雏。啖食筋力尽，毛衣成紫襦。朝来各飞去，雄雌梁上呼。养子将备老，恶儿那胜无。西山夏雪消，江势东南泻。风波高若天，滟滪低于马。正被黄牛旋，难期白帝下。我在平地行，翻忧济川者。灵均死波后，是节常浴兰。彩缕碧筠粽，香粳白玉团。逝者良自苦，今人反为欢。哀哉徇名士，没命求所难。
遣病十首:服药备江瘴，四年方一疠。岂是药无功，伊予久留滞。滞留人固薄，瘴久药难制。去日良已甘，归途奈无际。弃置何所任，郑公怜我病。三十九万钱，资予养顽暝。身贱杀何益，恩深报难罄。公其万千年，世有天之郑。忆作孩稚初，健羡成人列。倦学厌日长，嬉游念佳节。今来渐讳年，顿与前心别。白日速如飞，佳晨亦骚屑。昔在痛饮场，憎人病辞醉。病来身怕酒，始悟他人意。怕酒岂不闲，悲无少年气。传语少年儿，杯盘莫回避。忆初头始白，昼夜惊一缕。渐及鬓与须，多来不能数。壮年等闲过，过壮年已五。华发不再青，劳生竟何补。在家非不病，有病心亦安。起居甥侄扶，药饵兄嫂看。今病兄远路，道遥书信难。寄言娇小弟，莫作官家官。燕巢官舍内，我尔俱为客。岁晚我独留，秋深尔安适。风高翅羽垂，路远烟波隔。去去玉山岑，人间网罗窄。檐宇夜来旷，暗知秋已生。卧悲衾簟冷，病觉支体轻。炎昏岂不倦，时去聊自惊。浩叹终一夕，空堂天欲明。秋依静处多，况乃凌晨趣。深竹蝉昼风，翠茸衫晓露。庭莎病看长，林果闲知数。何以强健时，公门日劳骛。朝结故乡念，暮作空堂寝。梦别泪亦流，啼痕暗横枕。昔愁凭酒遣，今病安能饮。落尽秋槿花，离人病犹甚。
寒:江瘴节候暖，腊初梅已残。夜来北风至，喜见今日寒。扣冰浅塘水，拥雪深竹阑。复此满尊醁，但嗟谁与欢。
酬独孤二十六送归通州:再拜捧兄赠，拜兄珍重言。我有平生志，临别将具论。十岁慕倜傥，爱白不爱昏。宁爱寒切烈，不爱旸温暾。二十走猎骑，三十游海门。憎兔跳跃跃，恶鹏黑翻翻。鳌钓气方壮，鹘拳心颇尊。下观狰狞辈，一扫冀不存。名冠壮士籍，功酬明主恩。不然合身弃，何况身上痕。金石有销烁，肺腑无寒温。分画久已定，波涛何足烦。尝希苏门啸，讵厌巴树猿。瘴水徒浩浩，浮云亦轩轩。长歌莫长叹，饮斛莫饮樽。生为醉乡客，死作达士魂。
酬刘猛见送:种花有颜色，异色即为妖。养鸟恶羽翮，剪翮不待高。非无剪伤者，物性难自逃。百足虽捷捷，商羊亦翘翘。伊余狷然质，谬入多士朝。任气有愎戆，容身寡朋曹。愚狂偶似直，静僻非敢骄。一为毫发忤，十载山川遥。烁铁不在火，割肌不在刀。险心露山岳，流语翻波涛。六尺安敢主，方寸由自调。神剑土不蚀，异布火不燋。虽无二物姿，庶欲效一毫。未能深蹙蹙，多谢相劳劳。去去我移马，迟迟君过桥。云势正横壑，江流初满槽。持此慰远道，此之为旧交。
僧如展及韦载同游碧涧寺各赋诗…不复撰成徒以四韵为识:重吟前日他生句，岂料逾旬便隔生。会拟一来身塔下，无因共绕寺廊行。紫毫飞札看犹湿，黄字新诗和未成。纵使得如羊叔子，不闻兼记旧交情。
和乐天梦亡友刘太白同游二首:君诗昨日到通州，万里知君一梦刘。闲坐思量小来事，只应元是梦中游。老来东郡复西州，行处生尘为丧刘。纵使刘君魂魄在，也应至死不同游。
醉醒:积善坊中前度饮，谢家诸婢笑扶行。今宵还似当时醉，半夜觉来闻哭声。
追昔游:谢傅堂前音乐和，狗儿吹笛胆娘歌。花园欲盛千场饮，水阁初成百度过。醉摘樱桃投小玉，懒梳丛鬓舞曹婆。再来门馆唯相吊，风落秋池红叶多。
六年春遣怀八首:伤禽我是笼中鹤，沉剑君为泉下龙。重纩犹存孤枕在，春衫无复旧裁缝。检得旧书三四纸，高低阔狭粗成行。自言并食寻高事，唯念山深驿路长。公无渡河音响绝，已隔前春复去秋。今日闲窗拂尘土，残弦犹迸钿箜篌。婢仆晒君馀服用，娇痴稚女绕床行。玉梳钿朵香胶解，尽日风吹玳瑁筝。伴客销愁长日饮，偶然乘兴便醺醺。怪来醒后傍人泣，醉里时时错问君。我随楚泽波中梗，君作咸阳泉下泥。百事无心值寒食，身将稚女帐前啼。童稚痴狂撩乱走，绣球花仗满堂前。病身一到繐帷下，还向临阶背日眠。小于潘岳头先白，学取庄周泪莫多。止竟悲君须自省，川流前后各风波。
病减逢春，期白二十二、辛大不至十韵:病与穷阴退，春从血气生。寒肤渐舒展，阳脉乍虚盈。就日临阶坐，扶床履地行。问人知面瘦，祝鸟愿身轻。风暖牵诗兴，时新变卖声。饥馋看药忌，闲闷点书名。旧雪依深竹，微和动早萌。推迁悲往事，疏数辨交情。琴待嵇中散，杯思阮步兵。世间除却病，何者不营营。
黄明府诗:少年曾痛饮，黄令苦飞觥。席上当时走，马前今日迎。依稀迷姓氏，积渐识平生。故友身皆远，他乡眼暂明。便邀连榻坐，兼共榜船行。酒思临风乱，霜棱扫地平。不堪深浅酌，贪怆古今情。逦迤七盘路，坡陀数丈城。花疑褒女笑，栈想武侯征。一种埋幽石，老闲千载名。
纪怀，赠李六户曹、崔二十功曹五十韵:昔冠诸生首，初因三道征。公卿碧墀会，名姓白麻称。日月光遥射，烟霄志渐弘。荣班联锦绣，谏纸赐笺藤。便欲呈肝胆，何言犯股肱。椎埋冲斗剑，消碎莹壶冰。赤县才分务，青骢已迥乘。因骑度海鹘，拟杀蔽天鹏。缚虎声空壮，连鳌力未胜。风翻波竟蹙，山压势逾崩。僇辱徒相困，苍黄性不能。酣歌离岘顶，负气入江陵。华表当蟾魄，高楼挂玉绳。角声悲掉荡，城影暗棱层。军幕威容盛，官曹礼数兢。心虽出云鹤，身尚触笼鹰。竦足良甘分，排衙苦未曾。通名参将校，抵掌见亲朋。喣沫求涓滴，沧波怯斗升。荒居邻鬼魅，羸马步殑□。白草堂檐短，黄梅雨气蒸。沾黏经汗席，飐闪尽油灯。夜怯餐肤蚋，朝烦拂面蝇。过从愁厌贱，专静畏猜仍。旅寓谁堪托，官联自可凭。甲科崔并骛，柱史李齐升。共展排空翼，俱遭激远矰。他乡元易感，同病转相矜。投分多然诺，忘言少爱憎。誓将探肺腑，耻更辨淄渑。会宿形骸远，论交意气增。一心吞渤澥，戮力拔嵩恒。语到磨圭角，疑消破弩症。吹嘘期指掌，患难许檐簦。鎩翮鸾栖棘，藏锋箭在弸。雪中方睹桂，木上莫施罾。且泛夤沿水，兼过被病僧。有时鞭款段，尽日醉懵僜。蹑屐看秧稻，敲船和采菱。叉鱼江火合，唤客谷神应。啸傲虽开口，幽忧复满膺。望云鳍拨剌，透匣色腾凌。每想潢池寇，犹稽赤族惩。夔龙劳算画，貔虎带威棱。逐鸟忠潜奋，悬旌意远凝。弢弓思彻札，绊骥闷牵縆。运甓调辛苦，闻鸡屡寝兴。闲随人兀兀，梦听鼓冬冬。班笔行看掷，黄陂莫漫澄。骐驎高阁上，须及壮时登。
答姨兄胡灵之见寄五十韵:忆昔凤翔城，龆年是事荣。理家烦伯舅，相宅尽吾兄。诗律蒙亲授，朋游忝自迎。题头筠管缦，教射角弓騂。矮马驼鬓□，牦牛兽面缨。对谈依赳赳，送客步盈盈。米碗诸贤让，蠡杯大户倾。一船席外语，三榼拍心精。传盏加分数，横波掷目成。华奴歌淅淅，媚子舞卿卿。斗设狂为好，谁忧饮败名。屠过隐朱亥，楼梦古秦嬴。环坐唯便草，投盘暂废觥。春郊才烂熳，夕鼓已砰轰。荏苒移灰琯，喧阗倦塞兵。糟浆闻渐足，书剑讶无成。抵璧惭虚弃，弹珠觉用轻。遂笼云际鹤，来狎谷中莺。学问攻方苦，篇章兴太清。囊疏萤易透，锥钝股多坑。笔阵戈矛合，文房栋桷撑。豆萁才敏俊，羽猎正峥嵘。岐下寻时别，京师触处行。醉眠街北庙，闲绕宅南营。柳爱凌寒软，梅怜上番惊。观松青黛笠，栏药紫霞英。尽日听僧讲，通宵咏月明。正耽幽趣乐，旋被宦途萦。吏晋资材枉，留秦岁序更。我髯黳数寸，君发白千茎。芸阁怀铅暇，姑峰带雪晴。何由身倚玉，空睹翰飞琼。世道难于剑，谗言巧似笙。但憎心可转，不解跽如擎。始效神羊触，俄随旅雁征。孤芳安可驻，五鼎几时烹。潦倒沉泥滓，欹危践矫衡。登楼王粲望，落帽孟嘉情。巫峡连天水，章台塞路荆。雨摧渔火焰，风引竹枝声。分作屯之蹇，那知困亦亨。官曹三语掾，国器万寻桢。逸杰雄姿迥，皇王雅论评。蕙依潜可习，云合定谁令。原燎逢冰井，鸿流值木罂。智囊推有在，勇爵敢徒争。迅拔看鹏举，高音侍鹤鸣。所期人拭目，焉肯自佯盲。铅钝丁宁淬，芜荒展转耕。穷通须豹变，撄搏笑狼狞。愧捧芝兰赠，还披肺腑呈。此生如未死，未拟变平生。
送崔侍御之岭南二十韵:汉法戎施幕，秦官郡置监。萧何归旧印，鲍永授新衔。币聘虽盈箧，泥章未破缄。蛛悬丝缭绕，鹊报语詀諵。再砺神羊角，重开宪简函。鞶缨骢赳赳，緌珮绣縿縿。逸翮怜鸿翥，离心觉刃劖。联游亏片玉，洞照失明鉴。遥想车登岭，那无泪满衫。茅蒸连蟒气，衣渍度梅黬。象斗缘谿竹，猿鸣带雨杉。飓风狂浩浩，韶石峻崭崭。宿浦宜深泊，祈泷在至諴。瘴江乘早度，毒草莫亲芟。试蛊看银黑，排腥贵食咸。菌须虫已蠹，果重鸟先鵮。冰莹怀贪水，霜清顾痛岩。珠玑当尽掷，薏苡讵能谗。荆俗欺王粲，吾生问季咸。远书多不达，勤为枉攕攕。
送王协律游杭越十韵:去去莫凄凄，馀杭接会稽。松门天竺寺，花洞若耶溪。浣渚逢新艳，兰亭识旧题。山经秦帝望，垒辨越王栖。江树春常早，城楼月易低。镜呈湖面出，云叠海潮齐。章甫官人戴，莼丝姹女提。长干迎客闹，小市隔烟迷。纸乱红蓝压，瓯凝碧玉泥。荆南无抵物，来日为侬携。
见人咏韩舍人新律诗，因有戏赠:喜闻韩古调，兼爱近诗篇。玉磬声声彻，金铃个个圆。高疏明月下，细腻早春前。花态繁于绮，闺情软似绵。轻新便妓唱，凝妙入僧禅。欲得人人伏，能教面面全。延之苦拘检，摩诘好因缘。七字排居敬，千词敌乐天。殷勤闲太祝，好去老通川。莫漫裁章句，须饶紫禁仙。
酬乐天东南行诗一百韵:我病方吟越，君行已过湖。去应缘直道，哭不为穷途。亚竹寒惊牖，空堂夜向隅。暗魂思背烛，危梦怯乘桴。坐痛筋骸憯，旁嗟物候殊。雨蒸虫沸渭，浪涌怪睢盱。索绠飘蚊蚋，蓬麻甃舳舻。短檐苫稻草，微俸封渔租。泥浦喧捞蛤，荒郊险斗貙。鲸吞近溟涨，猿闹接黔巫。芒屩泅牛妇，丫头荡桨夫。酢醅荷裹卖，醨酒水淋沽。舞态翻鸲鹆，歌词咽鹧鸪。夷音啼似笑，蛮语谜相呼。江郭船添店，山城木竖郛。吠声沙市犬，争食墓林乌。犷俗诚堪惮，妖神甚可虞。欲令仁渐及，已被疟潜图。膳减思调鼎，行稀恐蠹枢。杂莼多剖鳝，和黍半蒸菰。绿粽新菱实，金丸小木奴。芋羹真暂淡，飀炙漫涂苏。炰鳖那胜羜，烹鯄只似鲈。楚风轻似蜀，巴地湿如吴。气浊星难见，州斜日易晡。通宵但云雾，未酉即桑榆。瘴窟蛇休蛰，炎溪暑不徂。伥魂阴叫啸，鵩貌昼踟蹰。乡里家藏蛊，官曹世乏儒。敛缗偷印信，传箭作符繻。椎髻抛巾帼，镩刀代辘轳。当心鞙铜鼓，背弝射桑弧。岂复民氓料，须将鸟兽驱。是非浑并漆，词讼敢研朱。陋室鸮窥伺，衰形蟒觊觎。鬓毛霜点合，襟泪血痕濡。倍忆京华伴，偏忘我尔躯。谪居今共远，荣路昔同趋。科试铨衡局，衙参典校厨。月中分桂树，天上识昌蒲。应召逢鸿泽，陪游值赐酺。心唯撞卫磬，耳不乱齐竽。海岱词锋截，皇王笔阵驱。疾奔凌騕褭，高唱轧吴歈。点检张仪舌，提携傅说图。摆囊看利颖，开颔出明珠。并取千人特，皆非十上徒。白麻云色腻，墨诏电光粗。众口贪归美，何颜敢妒姝。秦台纳红旭，酆匣洗黄垆。谏猎宁规避，弹豪讵嗫嚅。肺肝憎巧曲，蹊径绝萦迂。誓遣朝纲振，忠饶翰苑输。骥调方汗血，蝇点忽成卢。遂谪栖遑掾，还飞送别盂。痛嗟亲爱隔，颠望友朋扶。狸病翻随鼠，骢羸返作驹。物情良徇俗，时论太诬吾。瓶罄罍偏耻，松摧柏自枯。虎虽遭陷阱，龙不怕泥涂。重喜登贤苑，方欣佐伍符。判身入矛戟，轻敌比锱铢。驿骑来千里，天书下九衢。因教罢飞檄，便许到皇都。舟败罂浮汉，骖疲杖过邘。邮亭一萧索，烽候各崎岖。馈饷人推辂，谁何吏执殳。拔家逃力役，连锁责逋诛。防戍兄兼弟，收田妇与姑。缣缃工女竭，青紫使臣纡。望国参云树，归家满地芜。破窗尘□□，幽院鸟呜呜。祖竹丛新笋，孙枝压旧梧。晚花狂蛱蝶，残蒂宿茱萸。始悟摧林秀，因衔避缴芦。文房长遣闭，经肆未曾铺。鹓鹭方求侣，鸱鸢已吓雏。征还何郑重，斥去亦须臾。迢递投遐徼，苍黄出奥区。通川诚有咎，湓口定无辜。利器从头匣，刚肠到底刳。薰莸任盛贮，稊稗莫超逾。公干经时卧，钟仪几岁拘。光阴流似水，蒸瘴热于炉。薄命知然也，深交有矣夫。救焚期骨肉，投分刻肌肤。二妙驰轩陛，三英咏袴襦。李多嘲蝘蜓，窦数集蜘蛛。数子皆奇货，唯予独朽株。邯郸笑匍匐，燕蒯受揶揄。懒学三闾愤，甘齐百里愚。耽眠稀醒素，凭醉少嗟吁。学问徒为尔，书题尽已于。别犹多梦寐，情尚感凋枯。近喜司戎健，寻伤掌诰徂。士元名位屈，伯道子孙无。旧好飞琼翰，新诗灌玉壶。几催闲处泣，终作苦中娱。廉蔺声相让，燕秦势岂俱。此篇应绝倒，休漫捋髭须。
献荥阳公诗五十韵:郑驿骑翩翩，丘门子弟贤。文翁开学日，正礼骋途年。骏骨黄金买，英髦绛帐延。趋风皆蹀足，侍坐各差肩。解榻招徐稚，登楼引仲宣。凤攒题字扇，鱼落讲经筵。盛气河包济，贞姿岳柱天。皋夔当五百，邹鲁重三千。科斗翻腾取，关雎教授先。篆垂朝露滴，诗缀夜珠联。逸礼多心匠，焚书旧口传。陈遵修尺牍，阮瑀让飞笺。中的颜初启，抽毫踵未旋。森罗万木合，属对百花全。词海跳波涌，文星拂坐悬。戴冯遥避席，祖逖后施鞭。西蜀凌云赋，东阳咏月篇。劲芟鳌足断，精贯虱心穿。浩汗神弥王，鹞飏兴欲仙。冰壶通皓雪，绮树眇晴烟。驱驾雷霆走，铺陈锦绣鲜。清机登穾奥，流韵溢山川。墨客膺潜服，谈宾膝误前。张鳞定摧败，折角反矜怜。句句推琼玉，声声播管弦。纤新撩造化，澒洞斡陶甄。卫磬琤鍧极，齐竽僭滥偏。空虚惭炙輠，点窜许怀铅。惫色秋来草，哀吟雨后蝉。自伤魂惨沮，何暇思幽玄。喜到樽罍侧，愁亲几案边。菁华知竭矣，肺腑尚求旃。抵滞浑成醉，徘徊转慕膻。老叹才渐少，闲苦病相煎。瓦砾难追琢，刍荛分弃捐。漫劳成恳恳，那得美娟娟。拙劣仍非速，迂愚且异专。移时停笔砚，挥景乏戈鋋。仪舌忻犹在，舒帷誓不褰。会将连献楚，深耻谬游燕。蒲有临书叶，韦充读易编。沙须披见宝，经拟带耕田。入雾长期闰，持朱本望研。轮辕呈曲直，凿枘取方圆。呼吸宁徒尔，沾濡岂浪然。过箫资响亮，随水涨沦涟。惜日看圭短，偷光恨壁坚。勤勤雕朽木，细细导蒙泉。传癖今应甚，头风昨已痊。丹青公旧物，一为变蚩妍。
酬乐天早春闲游西湖颇多野趣…亦欲粗为恬养之赠耳:雁思欲回宾，风声乍变新。各携红粉伎，俱伴紫垣人。水面波疑縠，山腰虹似巾。柳条黄大带，茭葑绿文茵。雪尽才通屐，汀寒未有蘋。向阳偏晒羽，依岸小游鳞。浦屿崎岖到，林园次第巡。墨池怜嗜学，丹井羡登真。雅叹游方盛，聊非意所亲。白头辞北阙，沧海是东邻。问俗烦江界，蒐畋想渭津。故交音讯少，归梦往来频。独喜同门旧，皆为列郡臣。三刀连地轴，一苇碍车轮。尚阻青天雾，空瞻白玉尘。龙因雕字识，犬为送书驯。胜事无穷境，流年有限身。懒将闲气力，争斗野塘春。
春六十韵:节应寒灰下，春生返照中。未能消积雪，已渐少回风。迎气邦经重，斋诚帝念隆。龙骧紫宸北，天压翠坛东。仙仗摇佳彩，荣光答圣衷。便从威仰座，随入大罗宫。先到璇渊底，偷穿玳瑁栊。馆娃朝镜晚，太液晓冰融。撩摘芳情遍，搜求好处终。九霄浑可可，万姓尚忡忡。昼漏频加箭，宵晖欲半弓。驱令三殿出，乞与百蛮同。直自方壶岛，斜临绝漠戎。南巡暧珠树，西转丽崆峒。度岭梅甘坼，潜泉脉暗洪。悠悠铺塞草，冉冉著江枫。蚕役投筐妾，耘催荷蓧翁。既蒸难发地，仍送懒归鸿。约略环区宇，殷勤绮镐沣。华山青黛扑，渭水碧沙蒙。宿露清馀霭，晴烟塞迥空。燕巢才点缀，莺舌最惺憁。腻粉梨园白，胭脂桃径红。郁金垂嫩柳，罯画委高笼。地甲门阑大，天开禁掖崇。层台张舞凤，阁道架飞虹。麹糵调神化，鹓鸾竭至忠。歌钟齐锡宴，车服奖庸功。俊造欣时用，闾阎贺岁丰。倡楼妆燿燿，农野绿芃芃。贵主骄矜盛，豪家恃赖雄。偏沾打球彩，频得铸钱铜。专杀擒杨若，殊恩赦邓通。女孙新在内，婴稚近封公。游衍关心乐，诗书对面聋。盘筵饶异味，音乐斥庸工。酒爱油衣浅，杯夸玛瑙烘。挑鬟玉钗髻，刺绣宝装拢。启齿呈编贝，弹丝动削葱。醉圆双媚靥，波溢两明瞳。但赏欢无极，那知恨亦充。洞房闲窈窕，庭院独葱茏。谢砌萦残絮，班窗网曙虫。望夫身化石，为伯首如蓬。顾我沉忧士，骑他老病骢。静街乘旷荡，初日接曈曨。饮败肺常渴，魂惊耳更聪。虚逢好阳艳，其那苦昏懵。黾勉还移步，持疑又省躬。慵将疲悴质，漫走倦羸僮。季月行当暮，良辰坐叹穷。晋悲焚介子，鲁愿浴沂童。燧改鲜妍火，阴繁晻澹桐。瑞云低□□，香雨润濛濛。药溉分窠数，篱栽备幼冲。种莎怜见叶，护笋冀成筒。有梦多为蝶，因蒐定作熊。漂沉随坏芥，荣茂委苍穹。震动风千变，晴和鹤一冲。丁宁搴芳侣，须识未开丛。
饮致用神麹酒三十韵:七月调神麹，三春酿绿醽。雕镌荆玉盏，烘透内丘瓶。试滴盘心露，疑添案上萤。满尊凝止水，祝地落繁星。翻陋琼浆浊，唯闻石髓馨。冰壶通角簟，金镜彻云屏。雪映烟光薄，霜涵霁色泠。蚌珠悬皎皛，桂魄倒瀴溟。昼洒蝉将饮，宵挥鹤误聆。琉璃惊太白，钟乳讶微青。讵敢辞濡首，并怜可鉴形。行当遣俗累，便得造禅扃。何惮说千日，甘从过百龄。但令长泛蚁，无复恨漂萍。胆壮还增气，机忘反自冥。瓮眠思毕卓，糟籍忆刘伶。仿佛中圣日，希夷夹大庭。眼前须底物，座右任他铭。刮骨都无痛，如泥未拟停。残觞犹漠漠，华烛已荧荧。真性临时见，狂歌半睡听。喧阗争意气，调笑学娉婷。酩酊焉知极，羁离忽暂宁。鸡声催欲曙，蟾影照初醒。咽绝鹃啼竹，萧撩雁去汀。遥城传漏箭，乡寺响风铃。楚泽一为梗，尧阶屡变蓂。醉荒非独此，愁梦几曾经。每耻穷途哭，今那客泪零。感君澄醴酒，不遣渭和泾。
大云寺二十韵:地胜宜台殿，山晴离垢氛。现身千佛国，护世四王军。碧耀高楼瓦，赪飞半壁文。鹤林萦古道，雁塔没归云。幡影中天飏，钟声下界闻。攀萝极峰顶，游目到江濆。驯鸽闲依缀，调猿静守群。虎行风捷猎，龙睡气氛氲。获稻禅衣卷，烧畬劫火焚。新英蜂采掇，荒草象耕耘。钵付灵童洗，香教善女熏。果枝低罯罯，花雨泽雰雰。示化维摩疾，降魔力士勋。听经神变见，说偈鸟纷纭。上境光犹在，深谿暗不分。竹笼烟欲暝，松带日馀曛。真谛成知别，迷心尚有云。多生沉五蕴，宿习乐三坟。谕鹿车虽设，如蚕绪正棼。且将平等义，还奉圣明君。
与杨十二巨源、卢十九经济同游大安亭各赋…探得松石:片石与孤松，曾经物外逢。月临栖鹤影，云抱老人峰。蜀客君当问，秦官我旧封。积膏当琥珀，新劫长芙蓉。待补苍苍去，樛柯早变龙。
忆杨十二:杨子爱言诗，春天好咏时。恋花从马滞，联句放杯迟。日映含烟竹，风牵卧柳丝。南山更多兴，须作白云期。
悟禅三首寄胡果:近闻胡隐士，潜认得心王。不恨百年促，翻悲万劫长。有修终有限，无事亦无殃。慎莫通方便，应机不顿忘。百年都几日，何事苦嚣然。晚岁倦为学，闲心易到禅。病宜多宴坐，贫似少攀缘。自笑无名字，因名自在天。近见新章句，因知见在心。春游晋祠水，晴上霍山岑。问法僧当偈，还丹客赠金。莫惊头欲白，禅观老弥深。
东台去:陶君喜不遇，予每为君言。今日东台去，澄心在陆浑。旋抽随日俸，并买近山园。千万崔兼白，殷勤承主恩。
欲曙:江堤阅暗流，漏鼓急残筹。片月低城堞，稀星转角楼。鹤媒华表上，鵾鵊柳枝头。不为来趋府，何因欲曙游。
诮卢戡与予数约游三寺，戡独沉醉而不行:乘兴无羁束，闲行信马蹄。路幽穿竹远，野迥望云低。素帚茅花乱，圆珠稻实齐。如何卢进士，空恋醉如泥。
遣春三首:杨公三不惑，我惑两般全。逢酒判身病，拈花尽意怜。水生低岸没，梅蹙小珠连。千万红颜辈，须惊又一年。柳眼开浑尽，梅心动已阑。风光好时少，杯酒病中难。学问慵都废，声名老更判。唯馀看花伴，未免忆长安。失却游花伴，因风浪引将。柳堤遥认马，梅径误寻香。晚景行看谢，春心渐欲狂。园林都不到，何处枉风光。
晚宴湘亭:晚日宴清湘，晴空走艳阳。花低愁露醉，絮起觉春狂。舞旋红裙急，歌垂碧袖长。甘心出童羖，须一尽时荒。
独游:远地难逢侣，闲人且独行。上山随老鹤，接酒待残莺。花当西施面，泉胜卫玠清。鹈鹕满春野，无限好同声。
别岭南熊判官:十年常远道，不忍别离声。况复三巴外，仍逢万里行。桐花新雨气，梨叶晚春晴。到海知何日，风波从此生。
晴日:多病苦虚羸，晴明强展眉。读书心绪少，闲卧日长时。
遣行十首:惨切风雨夕，沉吟离别情。燕辞前日社，蝉是每年声。暗泪深相感，危心亦自惊。不如元不识，俱作路人行。十五年前事，恓惶无限情。病僮更借出，羸马共驰声。射叶杨才破，闻弓雁已惊。小年辛苦学，求得苦辛行。徙倚檐宇下，思量去住情。暗萤穿竹见，斜雨隔窗声。就枕回转数，闻鸡撩乱惊。一家同草草，排比送君行。已怆朋交别，复怀儿女情。相兄亦相旧，同病又同声。白发年年剩，秋蓬处处惊。不堪身渐老，频送异乡行。塞上风雨思，城中兄弟情。北随鹓立位，南送雁来声。遇适尤兼恨，闻书喜复惊。唯应遥料得，知我伴君行。暮欲歌吹乐，暗冲泥水情。稻花秋雨气，江石夜滩声。犬吠穿篱出，鸥眠起水惊。愁君明月夜，独自入山行。七过褒城驿，回回各为情。八年身世梦，一种水风声。寻觅诗章在，思量岁月惊。更悲西塞别，终夜绕池行。褒县驿前境，曲江池上情。南堤衰柳意，西寺晚钟声。云水兴方远，风波心已惊。可怜皆老大，不得自由行。见说巴风俗，都无汉性情。猿声芦管调，羌笛竹鸡声。迎候人应少，平安火莫惊。每逢危栈处，须作贯鱼行。闻道阴平郡，翛然古戍情。桥兼麋鹿蹋，山应鼓鼙声。羌妇梳头紧，蕃牛护尾惊。怜君闲闷极，只傍白江行。
酬乐天寄蕲州簟:蕲簟未经春，君先拭翠筠。知为热时物，预与瘴中人。碾玉连心润，编牙小片珍。霜凝青汗简，冰透碧游鳞。水魄轻涵黛，琉璃薄带尘。梦成伤冷滑，惊卧老龙身。
与吴侍御春游:苍龙阙下陪骢马，紫阁峰头见白云。满眼流光随日度，今朝花落更纷纷。
独醉:一树芳菲也当春，漫随车马拥行尘。桃花解笑莺能语，自醉自眠那藉人。
观心处:满坐喧喧笑语频，独怜方丈了无尘。灯前便是观心处，要似观心有几人。
酬乐天秋兴见赠…莫怪独吟秋兴苦比君校近二毛年:劝君休作悲秋赋，白发如星也任垂。毕竟百年同是梦，长年何异少何为。
使东川。梁州梦:梦君同绕曲江头，也向慈恩院院游。亭吏呼人排去马，所惊身在古梁州。
使东川。江楼月:嘉陵江岸驿楼中，江在楼前月在空。月色满床兼满地，江声如鼓复如风。诚知远近皆三五，但恐阴晴有异同。万一帝乡还洁白，几人潜傍杏园东。
使东川。惭问囚:司马子微坛上头，与君深结白云俦。尚平村落拟连买，王屋山泉为别游。各待陆浑求一尉，共资三径便同休。那知今日蜀门路，带月夜行缘问囚。
使东川。汉江上笛:小年为写游梁赋，最说汉江闻笛愁。今夜听时在何处，月明西县驿南楼。
使东川。望喜驿:满眼文书堆案边，眼昏偷得暂时眠。子规惊觉灯又灭，一道月光横枕前。
赠吕三校书:同年同拜校书郎，触处潜行烂熳狂。共占花园争赵辟，竞添钱贯定秋娘。七年浮世皆经眼，八月闲宵忽并床。语到欲明欢又泣，傍人相笑两相伤。
仁风李著作园醉后寄李十:胧明春月照花枝，花下音声是管儿。却笑西京李员外，五更骑马趁朝时。
灯影:洛阳昼夜无车马，漫挂红纱满树头。见说平时灯影里，玄宗潜伴太真游。
陪诸公游故江西韦大夫通德湖旧居有感…韦大夫旧僚也:高墉行马接通湖，巨壑藏舟感大夫。尘壁暗埋悲旧札，风帘吹断落残珠。烟波漾日侵颓岸，狐兔奔丛拂坐隅。唯有满园桃李下，膺门偏拜阮元瑜。
奉和严司空重阳日同崔常侍崔郎中…登龙山落帽台佳宴:谢公愁思眇天涯，蜡屐登高为菊花。贵重近臣光绮席，笑怜从事落乌纱。萸房暗绽红珠朵，茗碗寒供白露芽。咏碎龙山归去号，马奔流电妓奔车。
送王十一郎游剡中:越州都在浙河湾，尘土消沉景象闲。百里油盆镜湖水，千峰钿朵会稽山。军城楼阁随高下，禹庙烟霞自往还。想得玉郎乘画舸，几回明月坠云间。
送友封:轻风略略柳欣欣，晴色空濛远似尘。斗柄未回犹带闰，江痕潜上已生春。兰成宅里寻枯树，宋玉亭前别故人。心断洛阳三两处，窈娘堤抱古天津。
早春登龙山静胜寺时非休浣司空特许是行因赠幕中诸公:谢傅知怜景气新，许寻高寺望江春。龙文远水吞平岸，羊角轻风旋细尘。山茗粉含鹰觜嫩，海榴红绽锦窠匀。归来笑问诸从事，占得闲行有几人。
晨起送使，病不行，因过王十一馆居二首:自笑今朝误夙兴，逢他御史疟相仍。过君未起房门掩，深映寒窗一盏灯。密宇深房小火炉，饭香鱼熟近中厨。野人爱静仍耽寝，自问黄昏肯去无。
游三寺回呈上府主严司空时因寻寺…故以诗自诮尔:谢公恣纵颠狂掾，触处闲行许自由。举板支颐对山色，当筵吹帽落台头。贪缘稽首他方佛，无暇精心满县囚。莫责寻常吐茵吏，书囊赤白报君侯。
八月六日与僧如展、前松滋主簿韦戴同游碧涧寺…平声韵:空阔长江碍铁围，高低行树倚岩扉。穿廊玉涧喷红旭，踊塔金轮拆翠微。草引风轻驯虎睡，洞驱云入毒龙归。他生莫忘灵山别，满壁人名后会稀。
卢头陀诗:卢师深话出家由，剃尽心花始剃头。马哭青山别车匿，鹊飞螺髻见罗睺。还来旧日经过处，似隔前身梦寐游。为向八龙兄弟说，他生缘会此生休。
寄庾敬休:小来同在曲江头，不省春时不共游。今日江风好暄暖，可怜春尽古湘州。
遭风二十韵:洞庭瀰漫接天回，一点君山似措杯。暝色已笼秋竹树，夕阳犹带旧楼台。湘南贾伴乘风信，夏口篙工厄溯洄。后侣逢滩方拽□，前宗到浦已眠桅。俄惊四面云屏合，坐见千峰雪浪堆。罔象睢盱频逞怪，石尤翻动忽成灾。胜凌岂但河宫溢，坱轧浑忧地轴摧。疑是阴兵致昏黑，果闻灵鼓借喧豗。龙归窟穴深潭漩，蜃作波涛古岸颓。水客暗游烧野火，枫人夜长吼春雷。浸淫沙市儿童乱，汩没汀洲雁鹜哀。自叹生涯看转烛，更悲商旅哭沉财。樯乌斗折头仓掉，水狗斜倾尾缆开。在昔讵惭横海志，此时甘乏济川才。历阳旧事曾为鳖，鲧穴相传有化能。闭目唯愁满空电，冥心真类不然灰。那知否极休征至，渐觉宵分曙气催。怪族潜收湖黯湛，幽妖尽走日崔嵬。紫衣将校临船问，白马君侯傍柳来。唤上驿亭还酩酊，两行红袖拂樽罍。
赠崔元儒:殷勤夏口阮元瑜，二十年前旧饮徒。最爱轻欺杏园客，也曾辜负酒家胡。些些风景闲犹在，事事颠狂老渐无。今日头盘三两掷，翠娥潜笑白髭须。
西归绝句十二首:双堠频频减去程，渐知身得近京城。春来爱有归乡梦，一半犹疑梦里行。五年江上损容颜，今日春风到武关。两纸京书临水读，小桃花树满商山。同归谏院韦丞相，共贬河南亚大夫。今日还乡独憔悴，几人怜见白髭须。只去长安六日期，多应及得杏花时。春明门外谁相待，不梦闲人梦酒卮。白头归舍意如何，贺处无穷吊亦多。左降去时裴相宅，旧来车马几人过。还乡何用泪沾襟，一半云霄一半沉。世事渐多饶怅望，旧曾行处便伤心。闲游寺观从容到，遍问亲知次第寻。肠断裴家光德宅，无人扫地戟门深。一世营营死是休，生前无事定无由。不知山下东流水，何事长须日夜流。今朝西渡丹河水，心寄丹河无限愁。若到庄前竹园下，殷勤为绕故山流。寒窗风雪拥深炉，彼此相伤指白须。一夜思量十年事，几人强健几人无。云覆蓝桥雪满溪，须臾便与碧峰齐。风回面市连天合，冻压花枝著水低。寒花带雪满山腰，著柳冰珠满碧条。天色渐明回一望，玉尘随马度蓝桥。
沣西别乐天博载樊宗宪李景信两秀才…三月三十日相饯送:今朝相送自同游，酒语诗情替别愁。忽到沣西总回去，一身骑马向通州。
南昌滩:渠江明净峡逶迤，船到明滩拽迟□。橹窡动摇妨作梦，巴童指点笑吟诗。畬馀宿麦黄山腹，日背残花白水湄。物色可怜心莫恨，此行都是独行时。
夜坐:雨滞更愁南瘴毒，月明兼喜北风凉。古城楼影横空馆，湿地虫声绕暗廊。萤火乱飞秋已近，星辰早没夜初长。孩提万里何时见，狼藉家书满卧床。
喜李十一景信到:何事相逢翻有泪，念君缘我到通州。留君剩住君须住，我不自由君自由。
与李十一夜饮:寒夜灯前赖酒壶，与君相对兴犹孤。忠州刺史应闲卧，江水猿声睡得无。
寒食日:今年寒食好风流，此日一家同出游。碧水青山无限思，莫将心道是涪州。
喜五兄自泗州至:眼中三十年来泪，一望南云一度垂。惭愧临淮李常侍，远教形影暂相随。
重酬乐天:红尘扰扰日西徂，我兴云心两共孤。暂出已遭千骑拥，故交求见一人无。百篇书判从饶白，八米诗章未伏卢。最笑近来黄叔度，自投名刺占陂湖。
酬乐天馀思不尽加为六韵之作:律吕同声我尔身，文章君是一伶伦。众推贾谊为才子，帝喜相如作侍臣。次韵千言曾报答，直词三道共经纶。元诗驳杂真难辨，白朴流传用转新。蔡女图书虽在口，于公门户岂生尘。商瞿未老犹希冀，莫把籝金便付人。
寄浙西李大夫四首:柳眼梅心渐欲春，白头西望忆何人。金陵太守曾相伴，共蹋银台一路尘。蕊珠深处少人知，网索西临太液池。浴殿晓闻天语后，步廊骑马笑相随。禁林同直话交情，无夜无曾不到明。最忆西楼人静夜，玉晨钟磬两三声。由来鹏化便图南，浙右虽雄我未甘。早渡西江好归去，莫抛舟楫滞春潭。
初除浙东，妻有阻色，因以四韵晓之:嫁时五月归巴地，今日双旌上越州。兴庆首行千命妇，会稽旁带六诸侯。海楼翡翠闲相逐，镜水鸳鸯暖共游。我有主恩羞未报，君于此外更何求。
冬白纻:吴宫夜长宫漏款，帘幕四垂灯焰暖。西施自舞王自管，雪纻翻翻鹤翎散，促节牵繁舞腰懒。舞腰懒，王罢饮，盖覆西施凤花锦。身作匡床臂为枕，朝珮枞玉王晏寝。寝醒阍报门无事，子胥死后言为讳。近王之臣论王意，共笑越王穷惴惴，夜夜抱冰寒不睡。
董逃行:董逃董逃董卓逃，揩铿戈甲声劳嘈。剜剜深脐脂焰焰，人皆数叹曰，尔独不忆年年取我身上膏。膏销骨尽烟火死，长安城中贼毛起。城门四走公卿士，走劝刘虞作天子。刘虞不敢作天子，曹瞒篡乱从此始。董逃董逃人莫喜，胜负相环相枕倚，缝缀难成裁破易。何况曲针不能伸巧指，欲学裁缝须准拟。
织妇词:织夫何太忙，蚕经三卧行欲老。蚕神女圣早成丝，今年丝税抽征早。早征非是官人恶。去岁官家事戎索。征人战苦束刀疮，主将勋高换罗幕。缫丝织帛犹努力，变缉撩机苦难织。东家头白双女儿，为解挑纹嫁不得。檐前袅袅游丝上，上有蜘蛛巧来往。羡他虫豸解缘天，能向虚空织罗网。
人道短:古道天道长人道短，我道天道短人道长。天道昼夜回转不曾住，春秋冬夏忙。颠风暴雨电雷狂，晴被阴暗，月夺日光。往往星宿，日亦堂堂。天既职性命，道德人自强。尧舜有圣德，天不能遣，寿命永昌。泥金刻玉，与秦始皇。周公傅说，何不长宰相。老聃仲尼，何事栖遑。莽卓恭显，皆数十年富贵。梁冀夫妇，车马煌煌。若此颠倒事，岂非天道短，岂非人道长。尧舜留得神圣事，百代天子有典章。仲尼留得孝顺语，千年万岁父子不敢相灭亡。殁后千余载，唐家天子封作文宣王。老君留得五千字，子孙万万称圣唐。谥作玄元帝，魂魄坐天堂。周公周礼二十卷，有能行者知纪纲。傅说说命三四纸，有能师者称祖宗。天能夭人命，人使道无穷。若此神圣事，谁道人道短，岂非人道长。天能种百草，莸得十年有气息，蕣才一日芳。人能拣得丁沈兰蕙，料理百和香。天解养禽兽，喂虎豹豺狼。人解和曲糵。充礿祀烝尝。杜鹃无百作，天遣百鸟哺雏，不遣哺凤凰。巨蟒寿千岁，天遣食牛吞象充腹肠。蛟螭与变化，鬼怪与隐藏。蚊蚋与利觜，枳棘与锋铓。赖得人道有拣别，信任天道真茫茫。若此撩乱事，岂非天道短，赖得人道长。
出门行:兄弟同出门，同行不同志。凄凄分歧路，各各营所为。兄上荆山巅，翻石辨虹气。弟沉沧海底，偷珠待龙睡。出门不数年，同归亦同遂。俱用私所珍，升沉自兹异。献珠龙王宫，值龙觅珠次。但喜复得珠，不求珠所自。酬客双龙女，授客六龙辔。遣充行雨神，雨泽随客意。雩夏钟鼓繁，秋玉帛积□。彩色画廊庙，奴僮被珠翠。骥騄千万双，鸳鸯七十二。言者未摇舌，无人敢轻议。其兄因献璞，再刖不履地。门户亲戚疏，匡床妻妾弃。铭心有所待，视足无所愧。持璞自枕头，泪痕双血渍。一朝龙醒寤，本问偷珠事。因知行雨偏，妻子五刑备。仁兄捧尸哭，势友掉头讳。丧车黔首葬，吊客青蝇至。楚有望气人，王前忽长跪。贺王得贵宝，不远王所莅。求之果如言，剖出浮筠腻。白珩无颜色，垂棘有瑕累。在楚裂地封，入赵连城贵。秦遣李斯书，书为传国瑞。秦亡汉魏传，传者得神器。卞和名永永，与宝不相坠。劝尔出门行，行难莫行易。易得还易失，难同亦难离。善贾识贪廉，良田无稙穉。磨剑莫磨锥，磨锥成小利。
估客乐:估客无住著，有利身则行。出门求火伴，入户辞父兄。父兄相教示，求利莫求名。求名有所避，求利无不营。火伴相勒缚，卖假莫卖诚。交关但交假，本生得失轻。自兹相将去，誓死意不更。亦解市头语，便无邻里情。鍮石打臂钏，糯米吹项璎。归来村中卖，敲作金石声。村中田舍娘，贵贱不敢争。所费百钱本，已得十倍赢。颜色转光净，饮食亦甘馨。子本频蕃息，货贩日兼并。求珠驾沧海，采玉上荆衡。北买党项马，西擒吐蕃鹦。炎洲布火浣，蜀地锦织成。越婢脂肉滑，奚僮眉眼明。通算衣食费，不计远近程。经游天下遍，却到长安城。城中东西市，闻客次第迎。迎客兼说客，多财为势倾。客心本明黠，闻语心已惊。先问十常侍，次求百公卿。侯家与主第，点缀无不精。归来始安坐，富与王者勍。市卒酒肉臭，县胥家舍成。岂唯绝言语，奔走极使令。大儿贩材木，巧识梁栋形。小儿贩盐卤，不入州县征。一身偃市利，突若截海鲸。钩距不敢下，下则牙齿横。生为估客乐，判尔乐一生。尔又生两子，钱刀何岁平。
和李校书新题乐府十二首。上阳白发人:天宝年中花鸟使，撩花狎鸟含春思。满怀墨诏求嫔御，走上高楼半酣醉。醉酣直入卿士家，闺闱不得偷回避，良人顾妾心死别，小女呼爷血垂泪。十中有一得更衣，永配深宫作宫婢。御马南奔胡马蹙，宫女三千合宫弃。宫门一闭不复开，上阳花草青苔地。月夜闲闻洛水声，秋池暗度风荷气。日日长看提众门，终身不见门前事。近年又送数人来，自言兴庆南宫至。我悲此曲将彻骨，更想深冤复酸鼻。此辈贱嫔何足言，帝子天孙古称贵。诸王在閤四十年，七宅六宫门户閟。隋炀枝条袭封邑，肃宗血胤无官位。王无妃媵主无婿，阳亢阴淫结灾累。何如决雍顺众流，女遣从夫男作吏。
和李校书新题乐府十二首。西凉伎:吾闻昔日西凉州，人烟扑地桑柘稠。蒲萄酒熟恣行乐，红艳青旗朱粉楼。楼下当垆称卓女，楼头伴客名莫愁。乡人不识离别苦，更卒多为沉滞游。哥舒开府设高宴，八珍九酝当前头。前头百戏竞撩乱，丸剑跳踯霜雪浮。狮子摇光毛彩竖，胡腾醉舞筋骨柔。大宛来献赤汗马，赞普亦奉翠茸裘。一朝燕贼乱中国，河湟没尽空遗丘。开远门前万里堠，今来蹙到行原州。去京五百而近何其逼，天子县内半没为荒陬，西凉之道尔阻修。连城边将但高会，每听此曲能不羞。
和李校书新题乐府十二首。缚戎人:边头大将差健卒，入抄禽生快于鹘。但逢赪面即捉来，半是边人半戎羯。大将论功重多级，捷书飞奏何超忽。圣朝不杀谐至仁，远送炎方示微罚。万里虚劳肉食费，连头尽被毡裘暍。华裀重席卧腥臊，病犬愁鸪声咽嗢。中有一人能汉语，自言家本长城窟。少年随父戍安西，河渭瓜沙眼看没。天宝未乱犹数载，狼星四角光蓬勃。中原祸作边防危，果有豺狼四来伐。蕃马膘成正翘健，蕃兵肉饱争唐突。烟尘乱起无亭燧，主帅惊跳弃旄钺。半夜城摧鹅雁鸣，妻啼子叫曾不歇。阴森神庙未敢依，脆薄河冰安可越。荆棘深处共潜身，前困蒺藜后臲卼。平明蕃骑四面走，古墓深林尽株榾。少壮为俘头被髡，老翁留居足多刖。乌鸢满野尸狼藉，楼榭成灰墙突兀。暗水溅溅入旧池，平沙漫漫铺明月。戎王遣将来安慰，口不敢言心咄咄。供进腋腋御叱般，岂料穹庐拣肥腯。五六十年消息绝，中间盟会又猖獗。眼穿东日望尧云，肠断正朝梳汉发。近年如此思汉者，半为老病半埋骨。常教孙子学乡音，犹话平时好城阙。老者傥尽少者壮，生长蕃中似蕃悖。不知祖父皆汉民，便恐为蕃心矻矻。缘边饱喂十万众，何不齐驱一时发。年年但捉两三人，精卫衔芦塞溟渤。
酬郑从事四年九月宴望海亭，次用旧韵:海亭树木何茏葱，寒光透坼秋玲珑。湖山四面争气色，旷望不与人间同。一拳墺伏东武小，两山斗构秦望雄。嵌空古墓失文种，突兀怪石疑防风。舟船骈比有宗侣，水云滃泱无始终。雪花布遍稻陇白，日脚插入秋波红。兴余望剧酒四坐，歌声舞艳烟霞中。酒酣从事歌送我，歌云此乐难再逢。良时年少犹健羡，使君况是头白翁。我闻此曲深叹息，唧唧不异秋草虫。忆年十五学构厦，有意盖覆天下穷。安知四十虚富贵，朱紫束缚心志空。妆梳伎女上楼榭，止欲欢乐微茫躬。虽无趣尚慕贤圣，幸有心目知西东。欲将滑甘柔藏府，已被郁噎冲喉咙。君今劝我酒太醉，醉语不复能冲融。劝君莫学虚富贵，不是贤人难变通。
梦游春七十韵:昔岁梦游春，梦游何所遇。梦入深洞中，果遂平生趣。清泠浅漫流，画舫兰篙渡。过尽万株桃，盘旋竹林路。长廊抱小楼，门牖相回互。楼下杂花丛，丛边绕鸳鹭。池光漾霞影，晓日初明煦。未敢上阶行，频移曲池步。乌龙不作声，碧玉曾相慕。渐到帘幕间，裴回意犹惧。闲窥东西閤，奇玩参差布。隔子碧油糊，驼钩紫金镀。逡巡日渐高，影响人将寤。鹦鹉饥乱鸣，娇娃睡犹怒。帘开侍儿起，见我遥相谕。铺设绣红茵，施张钿妆具。潜褰翡翠帷，瞥见珊瑚树。不辨花貌人，空惊香若雾。身回夜合偏，态敛晨霞聚。睡脸桃破风，汗妆莲委露。丛梳百叶髻，金蹙重台屦。纰软钿头裙，玲珑合欢袴。鲜妍脂粉薄，暗淡衣裳故。最似红牡丹，雨来春欲暮。梦魂良易惊，灵境难久寓。夜夜望天河，无由重沿溯。结念心所期，返如禅顿悟。觉来八九年，不向花回顾。杂合两京春，喧阗众禽护。我到看花时，但作怀仙句。浮生转经历，道性尤坚固。近作梦仙诗，亦知劳肺腑。一梦何足云，良时事婚娶。当年二纪初，嘉节三星度。朝蕣玉佩迎，高松女萝附。韦门正全盛，出入多欢裕。甲第涨清池，鸣驺引朱辂。广榭舞萎蕤，长筵宾杂厝。青春讵几日，华实潜幽蠹。秋月照潘郎，空山怀谢傅。红楼嗟坏壁，金谷迷荒戍。石压破阑干，门摧旧梐枑。虽云觉梦殊，同是终难驻。悰绪竟何如，棼丝不成絇。卓女白头吟，阿娇金屋赋。重璧盛姬台，青冢明妃墓。尽委穷尘骨，皆随流波注。幸有古如今，何劳缣比素。况余当盛时，早岁谐如务。诏册冠贤良，谏垣陈好恶。三十再登朝，一登还一仆。宠荣非不早，邅回亦云屡。直气在膏肓，氛氲日沉痼。不言意不快，快意言多忤。忤诚人所贼，性亦天之付。乍可沉为香，不能浮作瓠。诚为坚所守，未为明所措。事事身已经，营营计何误。美玉琢文珪，良金填武库。徒谓自坚贞，安知受砻铸。长丝羁野马，密网罗阴兔。物外各迢迢，谁能远相锢。时来既若飞，祸速当如骛。曩意自未精，此行何所诉。努力去江陵，笑言谁与晤。江花纵可怜，奈非心所慕。石竹逞奸黠，蔓青夸亩数。一种薄地生，浅深何足妒。荷叶水上生，团团水中住。泻水置叶中，君看不相污。
赠双文:艳极翻含怨，怜多转自娇。有时还暂笑，闲坐爱无憀。晓月行看堕，春酥见欲消。何因肯垂手，不敢望回腰。
和乐天示杨琼:我在江陵少年日，知有杨琼初唤出。腰身瘦小歌圆紧，依约年应十六七。去年十月过苏州，琼来拜问郎不识。青衫玉貌何处去，安得红旗遮头白。我语杨琼琼莫语，汝虽笑我我笑汝。汝今无复小腰身，不似江陵时好女。杨琼为我歌送酒，尔忆江陵县中否。江陵王令骨为灰，车来嫁作尚书妇。卢戡及第严涧在，其余死者十八九。我今贺尔亦自多，尔得老成余白首。
代九九:昔年桃李月，颜色共花宜。回脸莲初破，低蛾柳并垂。望山多倚树，弄水爱临池。远被登楼识，潜因倒影窥。隔林徒想像，上砌转逶迤。谩掷庭中果，虚攀墙外枝。强持文玉佩，求结麝香缡。阿母怜金重，亲兄要马骑。把将娇小女，嫁与冶游儿。自隐勤勤索，相要事事随。每常同坐卧，不省暂参差。才学羞兼妒，何言宠便移。青春来易皎，白日誓先亏。僻性嗔来见，邪行醉后知。别床铺枕席，当面指瑕疵。妾貌应犹在，君情遽若斯。的成终世恨，焉用此宵为。鸾镜灯前扑，鸳衾手下隳。参商半夜起，琴瑟一声离。努力新丛艳，狂风次第吹。
卢十九子蒙吟卢七员外洛川怀古六韵，命余和:闻道卢明府，闲行咏洛神。浪圆疑靥笑，波斗忆眉颦。蹀躞桥头马，空濛水上尘。草芽犹犯雪，冰岸欲消春。寓目终无限，通辞未有因。子蒙将此曲，吟似独眠人。
白衣裳二首:雨湿轻尘隔院香，玉人初著白衣裳。半含惆怅闲看绣，一朵梨花压象床。藕丝衫子柳花裙，空著沈香慢火熏。闲倚屏风笑周昉，枉抛心力画朝云。
会真诗三十韵:微月透帘栊，萤光度碧空。遥天初缥缈，低树渐葱茏。龙吹过庭竹，鸾歌拂井桐。罗绡垂薄雾，环佩响轻风。绛节随金母，云心捧玉童。更深人悄悄，晨会雨濛濛。珠莹光文履，花明隐绣栊。宝钗行彩凤，罗帔掩丹虹。言自瑶华浦，将朝碧帝宫。因游李城北，偶向宋家东。戏调初微拒，柔情已暗通。低鬟蝉影动，回步玉尘蒙。转面流花雪，登床抱绮丛。鸳鸯交颈舞，翡翠合欢笼。眉黛羞频聚，朱唇暖更融。气清兰蕊馥，肤润玉肌丰。无力慵移腕，多娇爱敛躬。汗光珠点点，发乱绿松松。方喜千年会，俄闻五夜穷。留连时有限，缱绻意难终。慢脸含愁态，芳词誓素衷。赠环明运合，留结表心同。啼粉流清镜，残灯绕暗虫。华光犹冉冉，旭日渐曈曈。警乘还归洛，吹箫亦上嵩。衣香犹染麝，枕腻尚残红。幂幂临塘草，飘飘思渚蓬。素琴鸣怨鹤，清汉望归鸿。海阔诚难度，天高不易冲。行云无处所，萧史在楼中。
春分投简阳明洞天作:中分春一半，今日半春徂。老惜光阴甚，慵牵兴绪孤。偶成投秘简，聊得泛平湖。郡邑移仙界，山川展画图。旌旗遮屿浦，士女满闉闍。似木吴儿劲，如花越女姝。牛侬惊力直，蚕妾笑睢盱。怪我携章甫，嘲人托鹧鸪。闾阎随地胜，风俗与华殊。跣足沿流妇，丫头避役奴。雕题虽少有，鸡卜尚多巫。乡味尤珍蛤，家神爱事乌。舟船通海峤，田种绕城隅。栉比千艘合，袈裟万顷铺。亥茶阗小市，渔父隔深芦。日脚斜穿浪，云根远曳蒲。凝风花气度，新雨草芽苏。粉坏梅辞萼，红含杏缀珠。薅余秧渐长，烧后葑犹枯。绿綟高悬柳，青钱密辫榆。驯鸥眠浅濑，惊雉迸平芜。水静王余见，山空谢豹呼。燕狂捎蛱蝶，螟挂集蒲卢。浅碧鹤新卵，深黄鹅嫩雏。村扉以白板，寺壁耀赪糊。禹庙才离郭，陈庄恰半途。石帆何峭峣，龙瑞本萦纡。穴为探符坼，潭因失箭刳。堤形弯熨斗，峰势踊香炉。幢盖迎三洞，烟霞贮一壶。桃枝蟠复直，桑树亚还扶。鳖解称从事，松堪作大夫。荣光飘殿阁，虚籁合笙竽。庭狎仙翁鹿，池游县令凫。君心除健羡，扣寂入虚无。冈蹋翻星纪，章飞动帝枢。东皇提白日，北斗下玄都。骑吏裙皆紫，科车幰尽朱。地侯鞭社伯，海若跨天吴。雾喷雷公怒，烟扬灶鬼趋。投壶怜玉女，噀饭笑麻姑。果实经千岁，衣裳重六铢。琼杯传素液，金匕进雕胡。掌里承来露，柈中钓得鲈。菌生悲局促，柯烂觉须臾。稊米休言圣，醯鸡益伏愚。鼓鼙催暝色，簪组缚微躯。遂别真徒侣，还来世路衢。题诗叹城郭，挥手谢妻孥。幸有桃源近，全家肯去无。
春游:酒户年年减，山行渐渐难。欲终心懒慢，转恐兴阑散。镜水波犹冷，稽峰雪尚残。不能辜物色，乍可怯春寒。远目伤千里，新年思万端。无人知此意，闲凭小栏干。
和严给事闻唐昌观玉蕊花下有游仙:弄玉潜过玉树时，不教青鸟出花枝。的应未有诸人觉，只是严郎不得知。
戏酬副使中丞见示四韵:莫恨暂櫜鞬，交游几个全。眼明相见日，肺病欲秋天。五马虚盈枥，双蛾浪满船。可怜俱老大，无处用闲钱。
贺雨:皇帝嗣宝历，元和三年冬。自冬及春暮，不雨旱爞爞。上心念下民，惧岁成灾凶。遂下罪己诏，殷勤告万邦。帝曰予一人，继天承祖宗。忧勤不遑宁，夙夜心忡忡。元年诛刘辟，一举靖巴邛。二年戮李锜，不战安江东。顾惟眇眇德，遽有巍巍功。或者天降沴，无乃儆予躬。上思答天戒，下思致时邕。莫如率其身，慈和与俭恭。乃命罢进献，乃命赈饥穷。宥死降五刑，责己宽三农。宫女出宣徽，厩马减飞龙。庶政靡不举，皆出自宸衷。奔腾道路人，伛偻田野翁。欢呼相告报，感泣涕沾胸。顺人人心悦，先天天意从。诏下才七日，和气生冲融。凝为油油云，散作习习风。昼夜三日雨，凄凄复濛濛。万心春熙熙，百谷青芃芃。人变愁为喜，岁易俭为丰。乃知王者心，忧乐与众同。皇天与后土，所感无不通。冠珮何锵锵，将相及王公。蹈舞呼万岁，列贺明庭中。小臣诚愚陋，职忝金銮宫。稽首再三拜，一言献天聪。君以明为圣，臣以直为忠。敢贺有其始，亦愿有其终。
读张籍古乐府:张君何为者，业文三十春。尤工乐府诗，举代少其伦。为诗意如何，六义互铺陈。风雅比兴外，未尝著空文。读君学仙诗，可讽放佚君。读君董公诗，可诲贪暴臣。读君商女诗，可感悍妇仁。读君勤齐诗，可劝薄夫敦。上可裨教化，舒之济万民。下可理情性，卷之善一身。始从青衿岁，迨此白发新。日夜秉笔吟，心苦力亦勤。时无采诗官，委弃如泥尘。恐君百岁后，灭没人不闻。愿藏中秘书，百代不湮沦。愿播内乐府，时得闻至尊。言者志之苗，行者文之根。所以读君诗，亦知君为人。如何欲五十，官小身贱贫。病眼街西住，无人行到门。
凶宅:长安多大宅，列在街西东。往往朱门内，房廊相对空。枭鸣松桂树，狐藏兰菊丛。苍苔黄叶地，日暮多旋风。前主为将相，得罪窜巴庸。后主为公卿，寝疾殁其中。连延四五主，殃祸继相锺。自从十年来，不利主人翁。风雨坏檐隙，蛇鼠穿墙墉。人疑不敢买，日毁土木功。嗟嗟俗人心，甚矣其愚蒙。但恐灾将至，不思祸所从。我今题此诗，欲悟迷者胸。凡为大官人，年禄多高崇。权重持难久，位高势易穷。骄者物之盈，老者数之终。四者如寇盗，日夜来相攻。假使居吉土，孰能保其躬。因小以明大，借家可喻邦。周秦宅殽函，其宅非不同。一兴八百年，一死望夷宫。寄语家与国，人凶非宅凶。
梦仙:人有梦仙者，梦身升上清。坐乘一白鹤，前引双红旌。羽衣忽飘飘，玉鸾俄铮铮。半空直下视，人世尘冥冥。渐失乡国处，才分山水形。东海一片白，列岳五点青。须臾群仙来，相引朝玉京。安期羡门辈，列侍如公卿。仰谒玉皇帝，稽首前致诚。帝言汝仙才，努力勿自轻。却后十五年，期汝不死庭。再拜受斯言，既寤喜且惊。秘之不敢泄，誓志居岩扃。恩爱舍骨肉，饮食断膻腥。朝餐云母散，夜吸沆瀣精。空山三十载，日望辎輧迎。前期过已久，鸾鹤无来声。齿发日衰白，耳目减聪明。一朝同物化，身与粪壤并。神仙信有之，俗力非可营。苟无金骨相，不列丹台名。徒传辟谷法，虚受烧丹经。只自取勤苦，百年终不成。悲哉梦仙人，一梦误一生。
赠元稹:自我从宦游，七年在长安。所得惟元君，乃知定交难。岂无山上苗，径寸无岁寒。岂无要津水，咫尺有波澜。之子异于是，久处誓不谖。无波古井水，有节秋竹竿。一为同心友，三及芳岁阑。花下鞍马游，雪中杯酒欢。衡门相逢迎，不具带与冠。春风日高睡，秋月夜深看。不为同登科，不为同署官。所合在方寸，心源无异端。
杂兴三首:楚王多内宠，倾国选嫔妃。又爱从禽乐，驰骋每相随。锦鞲臂花隼，罗袂控金羁。遂习宫中女，皆如马上儿。色禽合为荒，刑政两已衰。云梦春仍猎，章华夜不归。东风二月天，春雁正离离。美人挟银镝，一发叠双飞。飞鸿惊断行，敛翅避蛾眉。君王顾之笑，弓箭生光辉。回眸语君曰，昔闻庄王时。有一愚夫人，其名曰樊姬。不有此游乐，三载断鲜肥。越国政初荒，越天旱不已。风日燥水田，水涸尘飞起。国中新下令，官渠禁流水。流水不入田，壅入王宫里。余波养鱼鸟，倒影浮楼雉。澹滟九折池，萦回十余里。四月芰荷发，越王日游嬉。左右好风来，香动芙蓉蕊。但爱芙蓉香，又种芙蓉子。不念阊门外，千里稻苗死。吴王心日侈，服玩尽奇瑰。身卧翠羽帐，手持红玉杯。冠垂明月珠，带束通天犀。行动自矜顾，数步一裴回。小人知所好，怀宝四方来。奸邪得藉手，从此倖门开。古称国之宝，谷米与贤才。今看君王眼，视之如尘灰。伍员谏已死，浮尸去不回。姑苏台下草，麋鹿暗生麑。
宿紫阁山北村:晨游紫阁峰，暮宿山下村。村老见余喜，为余开一尊。举杯未及饮，暴卒来入门。紫衣挟刀斧，草草十余人。夺我席上酒，掣我盘中飧。主人退后立，敛手反如宾。中庭有奇树，种来三十春。主人惜不得，持斧断其根。口称采造家，身属神策军。主人慎勿语，中尉正承恩。
读汉书:禾黍与稂莠，雨来同日滋。桃李与荆棘，霜降同夜萎。草木既区别，荣枯那等夷。茫茫天地意，无乃太无私。小人与君子，用置各有宜。奈何西汉末，忠邪并信之。不然尽信忠，早绝邪臣窥。不然尽信邪，早使忠臣知。优游两不断，盛业日已衰。痛矣萧京辈，终令陷祸机。每读元成纪，愤愤令人悲。寄言为国者，不得学天时。寄言为臣者，可以鉴于斯。
登乐游园望:独上乐游园，四望天日曛。东北何霭霭，宫阙入烟云。爱此高处立，忽如遗垢氛。耳目暂清旷，怀抱郁不伸。下视十二街，绿树间红尘。车马徒满眼，不见心所亲。孔生死洛阳，元九谪荆门。可怜南北路，高盖者何人。
感鹤:鹤有不群者，飞飞在野田。饥不啄腐鼠，渴不饮盗泉。贞姿自耿介，杂鸟何翩翾。同游不同志，如此十余年。一兴嗜欲念，遂为矰缴牵。委质小池内，争食群鸡前。不惟怀稻粱，兼亦竞腥膻。不惟恋主人，兼亦狎乌鸢。物心不可知，天性有时迁。一饱尚如此，况乘大夫轩。
伤唐衢二首:自我心存道，外物少能逼。常排伤心事，不为长叹息。忽闻唐衢死，不觉动颜色。悲端从东来，触我心恻恻。伊昔未相知，偶游滑台侧。同宿李翱家，一言如旧识。酒酣出送我，风雪黄河北。日西并马头，语别至昏黑。君归向东郑，我来游上国。交心不交面，从此重相忆。怜君儒家子，不得诗书力。五十著青衫，试官无禄食。遗文仅千首，六义无差忒。散在京洛间，何人为收拾。忆昨元和初，忝备谏官位。是时兵革后，生民正憔悴。但伤民病痛，不识时忌讳。遂作秦中吟，一吟悲一事。贵人皆怪怒，闲人亦非訾。天高未及闻，荆棘生满地。惟有唐衢见，知我平生志。一读兴叹嗟，再吟垂涕泗。因和三十韵，手题远缄寄。致吾陈杜间，赏爱非常意。此人无复见，此诗犹可贵。今日开箧看，蠹鱼损文字。不知何处葬，欲问先歔欷。终去哭坟前，还君一掬泪。
邓鲂、张彻落第:古琴无俗韵，奏罢无人听。寒松无妖花，枝下无人行。春风十二街，轩骑不暂停。奔车看牡丹，走马听秦筝。众目悦芳艳，松独守其贞。众耳喜郑卫，琴亦不改声。怀哉二夫子，念此无自轻。
谕友:昨夜霜一降，杀君庭中槐。干叶不待黄，索索飞下来。怜君感节物，晨起步前阶。临风蹋叶立，半日颜色哀。西望长安城，歌钟十二街。何人不欢乐，君独心悠哉。白日头上走，朱颜镜中颓。平生青云心，销化成死灰。我今赠一言，胜饮酒千杯。其言虽甚鄙，可破悒悒怀。朱门有勋贵，陋巷有颜回。穷通各问命，不系才不才。推此自豁豁，不必待安排。
杏园中枣树:人言百果中，唯枣凡且鄙。皮皴似龟手，叶小如鼠耳。胡为不自知，生花此园里。岂宜遇攀玩，幸免遭伤毁。二月曲江头，杂英红旖旎。枣亦在其间，如嫫对西子。东风不择木，吹喣长未已。眼看欲合抱，得尽生生理。寄言游春客，乞君一回视。君爱绕指柔，从君怜柳杞。君求悦目艳，不敢争桃李。君若作大车，轮轴材须此。
续古诗十首:戚戚复戚戚，送君远行役。行役非中原，海外黄沙碛。伶俜独居妾，迢递长征客。君望功名归，妾忧生死隔。谁家无夫妇，何人不离坼。所恨薄命身，嫁迟别日迫。妾身有存殁，妾心无改易。生作闺中妇，死作山头石。掩泪别乡里，飘飖将远行。茫茫绿野中，春尽孤客情。驱马上丘陇，高低路不平。风吹棠梨花，啼鸟时一声。古墓何代人，不知姓与名。化作路傍土，年年春草生。感彼忽自悟，今我何营营。朝采山上薇，暮采山上薇。岁晏薇亦尽，饥来何所为。坐饮白石水，手把青松枝。击节独长歌，其声清且悲。枥马非不肥，所苦常絷维。豢豕非不饱，所忧竟为牺。行行歌此曲，以慰常苦饥。雨露长纤草，山苗高入云。风雪折劲木，涧松摧为薪。风摧此何意，雨长彼何因。百丈涧底死，寸茎山上春。可怜苦节士，感此涕盈巾。窈窕双鬟女，容德俱如玉。昼居不逾阈，夜行常秉烛。气如含露兰，心如贯霜竹。宜当备嫔御，胡为守幽独。无媒不得选，年忽过三六。岁暮望汉宫，谁在黄金屋。邯郸进倡女，能唱黄花曲。一曲称君心，恩荣连九族。栖栖远方士，读书三十年。业成无知己，徒步来入关。长安多王侯，英俊竞攀援。幸随众宾末，得厕门馆间。东阁有旨酒，中堂有管弦。何为向隅客，对此不开颜。富贵无是非，主人终日欢。贫贱多悔尤，客子中夜叹。归去复归去，故乡贫亦安。凉风飘嘉树，日夜减芳华。下有感秋妇，攀条苦悲嗟。我本幽闲女，结发事豪家。豪家多婢仆，门内颇骄奢。良人近封侯，出入鸣玉珂。自从富贵来，恩薄谗言多。冢妇独守礼，群妾互奇邪。但信言有玷，不察心无瑕。容光未销歇，欢爱忽蹉跎。何意掌上玉，化为眼中砂。盈盈一尺水，浩浩千丈河。勿言小大异，随分有风波。闺房犹复尔，邦国当如何。心亦无所迫，身亦无所拘。何为肠中气，郁郁不得舒。不舒良有以，同心久离居。五年不见面，三年不得书。念此令人老，抱膝坐长吁。岂无盈尊酒，非君谁与娱。揽衣出门行，游观绕林渠。澹澹春水暖，东风生绿蒲。上有和鸣雁，下有掉尾鱼。飞沉一何乐，鳞羽各有徒。而我方独处，不与之子俱。顾彼自伤己，禽鱼之不如。出游欲遣忧，孰知忧有余。春旦日初出，曈曈耀晨辉。草木照未远，浮云已蔽之。天地黯以晦，当午如昏时。虽有东南风，力微不能吹。中园何所有，满地青青葵。阳光委云上，倾心欲何依。
赠友五首:一年十二月，每月有常令。君出臣奉行，谓之握金镜。由兹六气顺，以遂万物性。时令一反常，生灵受其病。周汉德下衰，王风始不竞。又从斩晁错，诸侯益强盛。百里不同禁，四时自为政。盛夏兴土功，方春剿人命。谁能救其失，待君佐邦柄。峨峨象魏门，悬法彝伦正。银生楚山曲，金生鄱溪滨。南人弃农业，求之多苦辛。披砂复凿石，矻矻无冬春。手足尽皴胝，爱利不爱身。畬田既慵斫，稻田亦懒耘。相携作游手，皆道求金银。毕竟金与银，何殊泥与尘。且非衣食物，不济饥寒人。弃本以趋末，日富而岁贫。所以先圣王，弃藏不为珍。谁能反古风，待君秉国钧。捐金复抵璧，勿使劳生民。私家无钱炉，平地无铜山。胡为秋夏税，岁岁输铜钱。钱力日已重，农力日已殚。贱粜粟与麦，贱贸丝与绵。岁暮衣食尽，焉得无饥寒。吾闻国之初，有制垂不刊。庸必算丁口，租必计桑田。不求土所无，不强人所难。量入以为出，上足下亦安。兵兴一变法，兵息遂不还。使我农桑人，憔悴畎亩间。谁能革此弊，待君秉利权。复彼租庸法，令如贞观年。京师四方则，王化之本根。长吏久于政，然后风教敦。如何尹京者，迁次不逡巡。请君屈指数，十年十五人。科条日相矫，吏力亦已勤。宽猛政不一，民心安得淳。九州雍为首，群牧之所遵。天下率如此，何以安吾民。谁能变此法，待君赞弥纶。慎择循良吏，令其长子孙。三十男有室，二十女有归。近代多离乱，婚姻多过期。嫁娶既不早，生育常苦迟。儿女未成人，父母已衰羸。凡人贵达日，多在长大时。欲报亲不待，孝心无所施。哀哉三牲养，少得及庭闱。惜哉万钟粟，多用饱妻儿。谁能正婚礼，待君张国维。庶使孝子心，皆无风树悲。
寓意诗五首:豫樟生深山，七年而后知。挺高二百尺，本末皆十围。天子建明堂，此材独中规。匠人执斤墨，采度将有期。孟冬草木枯，烈火燎山陂。疾风吹猛焰，从根烧到枝。养材三十年，方成栋梁姿。一朝为灰烬，柯叶无孑遗。地虽生尔材，天不与尔时。不如粪土英，犹有人掇之。已矣勿重陈，重陈令人悲。不悲焚烧苦，但悲采用迟。赫赫京内史，炎炎中书郎。昨传征拜日，恩赐颇殊常。貂冠水苍玉，紫绶黄金章。佩服身未暖，已闻窜遐荒。亲戚不得别，吞声泣路旁。宾客亦已散，门前雀罗张。富贵来不久，倏如瓦沟霜。权势去尤速，瞥若石火光。不如守贫贱，贫贱可久长。传语宦游子，且来归故乡。促织不成章，提壶但闻声。嗟哉虫与鸟，无实有虚名。与君定交日，久要如弟兄。何以示诚信，白水指为盟。云雨一为别，飞沉两难并。君为得风鹏，我为失水鲸。音信日已疏，恩分日已轻。穷通尚如此，何况死与生。乃知择交难，须有知人明。莫将山上松，结托水上萍。翩翩两玄鸟，本是同巢燕。分飞来几时，秋夏炎凉变。一宿蓬荜庐，一栖明光殿。偶因衔泥处，复得重相见。彼矜杏梁贵，此嗟茅栋贱。眼看秋社至，两处俱难恋。所托各暂时，胡为相叹羡。婆娑园中树，根株大合围。蠢尔树间虫，形质一何微。孰谓虫之微，虫蠹已无期。孰谓树之大，花叶有衰时。花衰夏未实，叶病秋先萎。树心半为土，观者安得知。借问虫何在，在身不在枝。借问虫何食，食心不食皮。岂无啄木鸟，觜长将何为。
读史五首:楚怀放灵均，国政亦荒淫。彷徨未忍决，绕泽行悲吟。汉文疑贾生，谪置湘之阴。是时刑方措，此去难为心。士生一代间，谁不有浮沉。良时真可惜，乱世何足钦。乃知汨罗恨，未抵长沙深。祸患如棼丝，其来无端绪。马迁下蚕室，嵇康就囹圄。抱冤志气屈，忍耻形神沮。当彼戮辱时，奋飞无翅羽。商山有黄绮，颍川有巢许。何不从之游，超然离网罟。山林少羁鞅，世路多艰阻。寄谢伐檀人，慎勿嗟穷处。汉日大将军，少为乞食子。秦时故列侯，老作锄瓜士。春华何暐晔，园中发桃李。秋风忽萧条，堂上生荆杞。深谷变为岸，桑田成海水。势去未须悲，时来何足喜。寄言荣枯者，反复殊未已。含沙射人影，虽病人不知。巧言构人罪，至死人不疑。掇蜂杀爱子，掩鼻戮宠姬。弘恭陷萧望，赵高谋李斯。阴德既必报，阴祸岂虚施。人事虽可罔，天道终难欺。明则有刑辟，幽则有神祇。苟免勿私喜，鬼得而诛之。季子憔悴时，妇见不下机。买臣负薪日，妻亦弃如遗。一朝黄金多，佩印衣锦归。去妻不敢视，妇嫂强依依。富贵家人重，贫贱妻子欺。奈何贫富间，可移亲爱志。遂使中人心，汲汲求富贵。又令下人力，各竞锥刀利。随分归舍来，一取妻孥意。
和答诗十首。和思归乐:山中不栖鸟，夜半声嘤嘤。似道思归乐，行人掩泣听。皆疑此山路，迁客多南征。忧愤气不散，结化为精灵。我谓此山鸟，本不因人生。人心自怀土，想作思归鸣。孟尝平居时，娱耳琴泠泠。雍门一言感，未奏泪沾缨。魏武铜雀妓，日与欢乐并。一旦西陵望，欲歌先涕零。峡猿亦何意，陇水复何情。为入愁人耳，皆为肠断声。请看元侍御，亦宿此邮亭。因听思归鸟，神气独安宁。问君何以然，道胜心自平。虽为南迁客，如在长安城。云得此道来，何虑复何营。穷达有前定，忧喜无交争。所以事君日，持宪立大庭。虽有回天力，挠之终不倾。况始三十馀，年少有直名。心中志气大，眼前爵禄轻。君恩若雨露，君威若雷霆。退不苟免难，进不曲求荣。在火辨玉性，经霜识松贞。展禽任三黜，灵均长独醒。获戾自东洛，贬官向南荆。再拜辞阙下，长揖别公卿。荆州又非远，驿路半月程。汉水照天碧，楚山插云青。江陵橘似珠，宜城酒如饧。谁谓谴谪去，未妨游赏行。人生百岁内，天地暂寓形。太仓一稊米，大海一浮萍。身委逍遥篇，心付头陀经。尚达死生观，宁为宠辱惊。中怀苟有主，外物安能萦。任意思归乐，声声啼到明。
和答诗十首。和阳城驿:商山阳城驿，中有叹者谁。云是元监察，江陵谪去时。忽见此驿名，良久涕欲垂。何故阳道州，名姓同于斯。怜君一寸心，宠辱誓不移。疾恶若巷伯，好贤如缁衣。沉吟不能去，意者欲改为。改为避贤驿，大署于门楣。荆人爱羊祜，户曹改为辞。一字不忍道，况兼姓呼之。因题八百言，言直文甚奇。诗成寄与我，锵若金和丝。上言阳公行，友悌无等夷。骨肉同衾裯，至死不相离。次言阳公迹，夏邑始栖迟。乡人化其风，少长皆孝慈。次言阳公道，终日对酒卮。兄弟笑相顾，醉貌红怡怡。次言阳公节，謇謇居谏司。誓心除国蠹，决死犯天威。终言阳公命，左迁天一涯。道州炎瘴地，身不得生归。一一皆实录，事事无孑遗。凡是为善者，闻之恻然悲。道州既已矣，往者不可追。何世无其人，来者亦可思。愿以君子文，告彼大乐师。附于雅歌末，奏之白玉墀。天子闻此章，教化如法施。直谏从如流，佞臣恶如疵。宰相闻此章，政柄端正持。进贤不知倦，去邪勿复疑。宪臣闻此章，不敢怀依违。谏官闻此章，不忍纵诡随。然后告史氏，旧史有前规。若作阳公传，欲令后世知。不劳叙世家，不用费文辞。但于国史上，全录元稹诗。
和答诗十首。答桐花:山木多蓊郁，兹桐独亭亭。叶重碧云片，花簇紫霞英。是时三月天，春暖山雨晴。夜色向月浅，暗香随风轻。行者多商贾，居者悉黎氓。无人解赏爱，有客独屏营。手攀花枝立，足蹋花影行。生怜不得所，死欲扬其声。截为天子琴，刻作古人形。云待我成器，荐之于穆清。诚是君子心，恐非草木情。胡为爱其华，而反伤其生。老龟被刳肠，不如无神灵。雄鸡自断尾，不愿为牺牲。况此好颜色，花紫叶青青。宜遂天地性，忍加刀斧刑。我思五丁力，拔入九重城。当君正殿栽，花叶生光晶。上对月中桂，下覆阶前蓂。泛拂香炉烟，隐映斧藻屏。为君布绿阴，当暑荫轩楹。沉沉绿满地，桃李不敢争。为君发清韵，风来如叩琼。泠泠声满耳，郑卫不足听。受君封植力，不独吐芬馨。助君行春令，开花应晴明。受君雨露恩，不独含芳荣。戒君无戏言，翦叶封弟兄。受君岁月功，不独资生成。为君长高枝，凤凰上头鸣。一鸣君万岁，寿如山不倾。再鸣万人泰，泰阶为之平。如何有此用，幽滞在岩坰。岁月不尔驻，孤芳坐凋零。请向桐枝上，为余题姓名。待余有势力，移尔献丹庭。
和答诗十首。和大觜乌:乌者种有二，名同性不同。觜小者慈孝，觜大者贪庸。觜大命又长，生来十余冬。物老颜色变，头毛白茸茸。飞来庭树上，初但惊儿童。老巫生奸计，与乌意潜通。云此非凡鸟，遥见起敬恭。千岁乃一出，喜贺主人翁。祥瑞来白日，神圣占知风。阴作北斗使，能为人吉凶。此乌所止家，家产日夜丰。上以致寿考，下可宜田农。主人富家子，身老心童蒙。随巫拜复祝，妇姑亦相从。杀鸡荐其肉，敬若禋六宗。乌喜张大觜，飞接在虚空。乌既饱膻腥，巫亦飨甘浓。乌巫互相利，不复两西东。日日营巢窟，稍稍近房栊。虽生八九子，谁辨其雌雄。群雏又成长，众觜逞残凶。探巢吞燕卵，入蔟啄蚕虫。岂无乘秋隼，羁绊委高墉。但食乌残肉，无施搏击功。亦有能言鹦，翅碧觜距红。暂曾说乌罪，囚闭在深笼。青青窗前柳，郁郁井上桐。贪乌占栖息，慈乌独不容。慈乌尔奚为，来往何憧憧。晓去先晨鼓，暮归后昏钟。辛苦尘土间，飞啄禾黍丛。得食将哺母，饥肠不自充。主人憎慈乌，命子削弹弓。弦续会稽竹，丸铸荆山铜。慈乌求母食，飞下尔庭中。数粒未入口，一丸已中胸。仰天号一声，似欲诉苍穹。反哺日未足，非是惜微躬。谁能持此冤，一为问化工。胡然大觜乌，竟得天年终。
和答诗十首。和古社:废村多年树，生在古社隈。为作妖狐窟，心空身未摧。妖狐变美女，社树成楼台。黄昏行人过，见者心裴回。饥雕竟不捉，老犬反为媒。岁媚少年客，十去九不回。昨夜云雨合，烈风驱迅雷。风拔树根出，雷劈社坛开。飞电化为火，妖狐烧作灰。天明至其所，清旷无氛埃。旧地葺村落，新田辟荒莱。始知天降火，不必常为灾。勿谓神默默，勿谓天恢恢。勿喜犬不捕，勿夸雕不猜。寄言狐媚者，天火有时来。
法曲－美列圣，正华声也:法曲法曲歌大定，积德重熙有余庆。永徽之人舞而咏，法曲法曲舞霓裳。政和世理音洋洋，开元之人乐且康。法曲法曲歌堂堂，堂堂之庆垂无疆。中宗肃宗复鸿业，唐祚中兴万万叶。法曲法曲合夷歌，夷声邪乱华声和。以乱干和天宝末，明年胡尘犯宫阙。乃知法曲本华风，苟能审音与政通。一从胡曲相参错，不辨兴衰与哀乐。愿求牙旷正华音，不令夷夏相交侵。
二王后－明祖宗之意也:二王后，彼何人，介公酅公为国宾，周武隋文之子孙。古人有言天下者，非是一人之天下。周亡天下传于隋，隋人失之唐得之。唐兴十叶岁二百，介公酅公世为客。明堂太庙朝享时，引居宾位备威仪。备威仪，助郊祭，高祖太宗之遗制。不独兴灭国，不独继绝世。欲令嗣位守文君，亡国子孙取为戒。
上阳白发人－愍怨旷也:上阳人，红颜闇老白发新。绿衣监使守宫门，一闭上阳多少春。玄宗末岁初选入，入时十六今六十。同时采择百馀人，零落年深残此身。忆昔吞悲别亲族，扶入车中不教哭。皆云入内便承恩，脸似芙蓉胸似玉。未容君王得见面，已被杨妃遥侧目。妒令潜配上阳宫，一生遂向空房宿。宿空房，秋夜长，夜长无寐天不明。耿耿残灯背壁影，萧萧暗雨打窗声。春日迟，日迟独坐天难暮。宫莺百啭愁厌闻，梁燕双栖老休妒。莺归燕去长悄然，春往秋来不记年。唯向深宫望明月，东西四五百回圆。今日宫中年最老，大家遥赐尚书号。小头鞋履窄衣裳，青黛点眉眉细长。外人不见见应笑，天宝末年时世妆。上阳人，苦最多。少亦苦，老亦苦，少苦老苦两如何。君不见昔时吕向美人赋，又不见今日上阳白发歌。
新丰折臂翁－戒边功也:新丰老翁八十八，头鬓眉须皆似雪。玄孙扶向店前行，左臂凭肩右臂折。问翁臂折来几年，兼问致折何因缘。翁云贯属新丰县，生逢圣代无征战。惯听梨园歌管声，不识旗枪与弓箭。无何天宝大征兵，户有三丁点一丁。点得驱将何处去，五月万里云南行。闻道云南有泸水，椒花落时瘴烟起。大军徒涉水如汤，未过十人二三死。村南村北哭声哀，儿别爷娘夫别妻。皆云前后征蛮者，千万人行无一回。是时翁年二十四，兵部牒中有名字。夜深不敢使人知，偷将大石捶折臂。张弓簸旗俱不堪，从兹始免征云南。骨碎筋伤非不苦，且图拣退归乡土。此臂折来六十年，一肢虽废一身全。至今风雨阴寒夜，直到天明痛不眠。痛不眠，终不悔，且喜老身今独在。不然当时泸水头，身死魂孤骨不收。应作云南望乡鬼，万人冢上哭呦呦。老人言，君听取。君不闻开元宰相宋开府，不赏边功防黩武。又不闻天宝宰相杨国忠，欲求恩幸立边功。边功未立生人怨，请问新丰折臂翁。
捕蝗－刺长吏也:捕蝗捕蝗谁家子，天热日长饥欲死。兴元兵后伤阴阳，和气蛊蠹化为蝗。始自两河及三辅，荐食如蚕飞似雨。雨飞蚕食千里间，不见青苗空赤土。河南长吏言忧农，课人昼夜捕蝗虫。是时粟斗钱三百，蝗虫之价与粟同。捕蝗捕蝗竟何利，徒使饥人重劳费。一虫虽死百虫来，岂将人力定天灾。我闻古之良吏有善政，以政驱蝗蝗出境。又闻贞观之初道欲昌，文皇仰天吞一蝗。一人有庆兆民赖，是岁虽蝗不为害。
昆明春－思王泽之广被也:昆明春，昆明春，春池岸古春流新。影浸南山青滉漾，波沉西日红奫沦。往年因旱池枯竭，龟尾曳涂鱼喣沫。诏开八水注恩波，千介万鳞同日活。今来净绿水照天，游鱼鱍鱍莲田田。洲香杜若抽心短，沙暖鸳鸯铺翅眠。动植飞沉皆遂性，皇泽如春无不被。渔者仍丰网罟资，贫人久获菰蒲利。诏以昆明近帝城，官家不得收其征。菰蒲无租鱼无税，近水之人感君惠。感君惠，独何人，吾闻率土皆王民，远民何疏近何亲。愿推此惠及天下，无远无近同欣欣。吴兴山中罢榷茗，鄱阳坑里休封银。天涯地角无禁利，熙熙同似昆明春。
蛮子朝－刺将骄而相备位也:蛮子朝，泛皮船兮渡绳桥，来自巂州道路遥。入界先经蜀川过，蜀将收功先表贺。臣闻云南六诏蛮，东连牂牁西连蕃。六诏星居初琐碎，合为一诏渐强大。开元皇帝虽圣神，唯蛮倔强不来宾。鲜于仲通六万卒，征蛮一阵全军没。至今西洱河岸边，箭孔刀痕满枯骨。谁知今日慕华风，不劳一人蛮自通。诚由陛下休明德，亦赖微臣诱谕功。德宗省表知如此，笑令中使迎蛮子。蛮子导从者谁何，摩挲俗羽双隈伽。清平官持赤藤杖，大将军系金呿嗟。异牟寻男寻阁劝，特敕召对延英殿。上心贵在怀远蛮，引临玉座近天颜。冕旒不垂亲劳俫。赐衣赐食移时对。移时对，不可得，大臣相看有羡色。可怜宰相拖紫佩金章，朝日唯闻对一刻。
缚戎人－达穷民之情也:缚戎人，缚戎人，耳穿面破驱入秦。天子矜怜不忍杀，诏徙东南吴与越。黄衣小使录姓名，领出长安乘递行。身被金创面多瘠，扶病徒行日一驿。朝餐饥渴费杯盘，夜卧腥臊污床席。忽逢江水忆交河，垂手齐声呜咽歌。其中一虏语诸虏，尔苦非多我苦多。同伴行人因借问，欲说喉中气愤愤。自云乡管本凉原，大历年中没落蕃。一落蕃中四十载，遣著皮裘系毛带。唯许正朝服汉仪，敛衣整巾潜泪垂。誓心密定归乡计，不使蕃中妻子知。暗思幸有残筋力，更恐年衰归不得。蕃候严兵鸟不飞，脱身冒死奔逃归。昼伏宵行经大漠，云阴月黑风沙恶。惊藏青冢寒草疏，偷渡黄河夜冰薄。忽闻汉军鼙鼓声，路傍走出再拜迎。游骑不听能汉语，将军遂缚作蕃生。配向东南卑湿地，定无存恤空防备。念此吞声仰诉天，若为辛苦度残年。凉原乡井不得见，胡地妻儿虚弃捐。没蕃被囚思汉土，归汉被劫为蕃虏。早知如此悔归来，两地宁如一处苦。缚戎人，戎人之中我苦辛。自古此冤应未有，汉心汉语吐蕃身。
骊宫高－美天子重惜人之财力也:高高骊山上有宫，朱楼紫殿三四重。迟迟兮春日，玉甃暖兮温泉溢。袅袅兮秋风，山蝉鸣兮宫树红。翠华不来岁月久，墙有衣兮瓦有松。吾君在位已五载，何不一幸乎其中。西去都门几多地，吾君不游有深意。一人出兮不容易，六宫从兮百司备。八十一车千万骑，朝有宴饫暮有赐。中人之产数百家，未足充君一日费。吾君修己人不知，不自逸兮不自嬉。吾君爱人人不识，不伤财兮不伤力。骊宫高兮高入云，君之来兮为一身，君之不来兮为万人。
西凉伎－刺封疆之臣也:西凉伎，假面胡人假狮子。刻木为头丝作尾，金镀眼睛银帖齿。奋迅毛衣摆双耳，如从流沙来万里。紫髯深目两胡儿，鼓舞跳梁前致辞。应似凉州未陷日，安西都护进来时。须臾云得新消息，安西路绝归不得。泣向狮子涕双垂，凉州陷没知不知。狮子回头向西望，哀吼一声观者悲。贞元边将爱此曲，醉坐笑看看不足。娱宾犒士宴监军，狮子胡儿长在目。有一征夫年七十，见弄凉州低面泣。泣罢敛手白将军，主忧臣辱昔所闻。自从天宝兵戈起，犬戎日夜吞西鄙。凉州陷来四十年，河陇侵将七千里。平时安西万里疆，今日边防在凤翔。缘边空屯十万卒，饱食温衣闲过日。遗民肠断在凉州，将卒相看无意收。天子每思长痛惜，将军欲说合惭羞。奈何仍看西凉伎，取笑资欢无所愧。纵无智力未能收，忍取西凉弄为戏。
八骏图－戒奇物、惩佚游也:穆王八骏天马驹，后人爱之写为图。背如龙兮颈如象，骨耸筋高脂肉壮。日行万里疾如飞，穆王独乘何所之。四荒八极蹋欲遍，三十二蹄无歇时。属车轴折趁不及，黄屋草生弃若遗。瑶池西赴王母宴，七庙经年不亲荐。璧台南与盛姬游，明堂不复朝诸侯。白云黄竹歌声动，一人荒乐万人愁。周从后稷至文武，积德累功世勤苦。岂知才及四代孙，心轻王业如灰土。由来尤物不在大，能荡君心则为害。文帝却之不肯乘，千里马去汉道兴。穆王得之不为戒，八骏驹来周室坏。至今此物尚称珍，不知房星之精下为怪。八骏图，君莫爱。
牡丹芳－美天子忧农也:牡丹芳，牡丹芳，黄金蕊绽红玉房。千片赤英霞烂烂，百枝绛点灯煌煌。照地初开锦绣段，当风不结兰麝囊。仙人琪树白无色，王母桃花小不香。宿露轻盈泛紫艳，朝阳照耀生红光。红紫二色间深浅，向背万态随低昂。映叶多情隐羞面，卧丛无力含醉妆。低娇笑容疑掩口，凝思怨人如断肠。秾姿贵彩信奇绝，杂卉乱花无比方。石竹金钱何细碎，芙蓉芍药苦寻常。遂使王公与卿士，游花冠盖日相望。庳车软舆贵公主，香衫细马豪家郎。卫公宅静闭东院，西明寺深开北廊。戏蝶双舞看人久，残莺一声春日长。共愁日照芳难驻，仍张帷幕垂阴凉。花开花落二十日，一城之人皆若狂。三代以还文胜质，人心重华不重实。重华直至牡丹芳，其来有渐非今日。元和天子忧农桑，恤下动天天降祥。去岁嘉禾生九穗，田中寂寞无人至。今年瑞麦分两歧，君心独喜无人知。无人知，可叹息。我愿暂求造化力，减却牡丹妖艳色。少回卿士爱花心，同似吾君忧稼穑。
李夫人－鉴嬖惑也:汉武帝，初丧李夫人。夫人病时不肯别，死后留得生前恩。君恩不尽念未已，甘泉殿里令写真。丹青画出竟何益，不言不笑愁杀人。又令方士合灵药，玉釜煎炼金炉焚。九华帐深夜悄悄，反魂香降夫人魂。夫人之魂在何许，香烟引到焚香处。既来何苦不须臾，缥缈悠扬还灭去。去何速兮来何迟，是耶非耶两不知。翠蛾仿佛平生貌，不似昭阳寝疾时。魂之不来君心苦，魂之来兮君亦悲。背灯隔帐不得语，安用暂来还见违。伤心不独汉武帝，自古及今皆若斯。君不见穆王三日哭，重璧台前伤盛姬。又不见泰陵一掬泪，马嵬坡下念杨妃。纵令妍姿艳质化为土，此恨长在无销期。生亦惑，死亦惑，尤物惑人忘不得。人非木石皆有情，不如不遇倾城色。
杏为梁－刺居处僭也:右为梁，桂为柱，何人堂室李开府。碧砌红轩色未干，去年身殁今移主。高其墙，大其门，谁家第宅卢将军。素泥朱版光未灭，今日官收别赐人。开府之堂将军宅，造未成时头已白。逆旅重居逆旅中，心是主人身是客。更有愚夫念身后，心虽甚长计非久。穷奢极丽越规模，付子传孙令保守。莫教门外过客闻，抚掌回头笑杀君。君不见马家宅，尚犹存，宅门题作奉诚园。君不见魏家宅，属他人，诏赎赐还五代孙。俭存奢失今在目，安用高墙围大屋。
井底引银瓶－止淫奔也:井底引银瓶，银瓶欲上丝绳绝。石上磨玉簪，玉簪欲成中央折。瓶沉簪折知奈何，似妾今朝与君别。忆昔在家为女时，人言举动有殊姿。婵娟两鬓秋蝉翼，宛转双蛾远山色。笑随戏伴后园中，此时与君未相识。妾弄青梅凭短墙，君骑白马傍垂杨。墙头马上遥相顾，一见知君即断肠。知君断肠共君语，君指南山松柏树。感君松柏化为心，闇合双鬟逐君去。到君家舍五六年，君家大人频有言。聘则为妻奔是妾，不堪主祀奉蘋蘩。终知君家不可住，其奈出门无去处。岂无父母在高堂，亦有亲情满故乡。潜来更不通消息，今日悲羞归不得。为君一日恩，误妾百年身。寄言痴小人家女，慎勿将身轻许人。
隋堤柳－悯亡国也:隋堤柳，岁久年深尽衰朽。风飘飘兮雨萧萧，三株两株汴河口。老枝病叶愁杀人，曾经大业年中春。大业年中炀天子，种柳成行夹流水。西自黄河东至淮，绿阴一千三百里。大业末年春暮月，柳色如烟絮如雪。南幸江都恣佚游，应将此柳系龙舟。紫髯郎将护锦缆，青娥御史直迷楼。海内财力此时竭，舟中歌笑何日休。上荒下困势不久，宗社之危如缀旒。炀天子，自言福祚长无穷，岂知皇子封酅公。龙舟未过彭城阁，义旗已入长安宫。萧墙祸生人事变，晏驾不得归秦中。土坟数尺何处葬，吴公台下多悲风。二百年来汴河路，沙草和烟朝复暮。后王何以鉴前王，请看隋堤亡国树。
古冢狐－戒艳色也:古冢狐，妖且老，化为妇人颜色好。头变云鬟面变妆，大尾曳作长红裳。徐徐行傍荒村路，日欲暮时人静处。或歌或舞或悲啼，翠眉不举花颜低。忽然一笑千万态，见者十人八九迷。假色迷人犹若是，真色迷人应过此。彼真此假俱迷人，人心恶假贵重真。狐假女妖害犹浅，一朝一夕迷人眼。女为狐媚害即深，日长月增溺人心。何况褒妲之色善蛊惑，能丧人家覆人国。君看为害浅深间，岂将假色同真色。
天可度－恶诈人也:天可度，地可量，唯有人心不可防。但见丹诚赤如血，谁知伪言巧似簧。劝君掩鼻君莫掩，使君夫妇为参商。劝君掇蜂君莫掇，使君父子成豺狼。海底鱼兮天上鸟，高可射兮深可钓。唯有人心相对时，咫尺之间不能料。君不见李义府之辈笑欣欣，笑中有刀潜杀人。阴阳神变皆可测，不测人间笑是瞋。
采诗官－监前王乱亡之由也:采诗官，采诗听歌导人言。言者无罪闻者诫，下流上通上下泰。周灭秦兴至隋氏，十代采诗官不置。郊庙登歌赞君美，乐府艳词悦君意。若求兴谕规刺言，万句千章无一字。不是章句无规刺，渐及朝廷绝讽议。诤臣杜口为冗员，谏鼓高悬作虚器。一人负扆常端默，百辟入门两自媚。夕郎所贺皆德音，春官每奏唯祥瑞。君之堂兮千里远，君之门兮九重閟。君耳唯闻堂上言，君眼不见门前事。贪吏害民无所忌，奸臣蔽君无所畏。君不见厉王胡亥之末年，群臣有利君无利。君兮君兮愿听此，欲开壅蔽达人情，先向歌诗求讽刺。
常乐里闲居偶题十六韵兼寄刘十五公舆王十…时为校书郎:帝都名利场，鸡鸣无安居。独有懒慢者，日高头未梳。工拙性不同，进退迹遂殊。幸逢太平代，天子好文儒。小才难大用，典校在秘书。三旬两入省，因得养顽疏。茅屋四五间，一马二仆夫。俸钱万六千，月给亦有余。既无衣食牵，亦少人事拘。遂使少年心，日日常晏如。勿言无知己，躁静各有徒。兰台七八人，出处与之俱。旬时阻谈笑，旦夕望轩车。谁能雠校闲，解带卧吾庐。窗前有竹玩，门处有酒酤。何以待君子，数竿对一壶。
答元八宗简同游曲江后明日见赠:长安千万人，出门各有营。唯我与夫子，信马悠悠行。行到曲江头，反照草树明。南山好颜色，病客有心情。水禽翻白羽，风荷袅翠茎。何必沧浪去，即此可濯缨。时景不重来，赏心难再并。坐愁红尘里，夕鼓咚咚声。归来经一宿，世虑稍复生。赖闻瑶华唱，再得尘襟清。
首夏同诸校正游开元观，因宿玩月:我与二三子，策名在京师。官小无职事，闲于为客时。沉沉道观中，心赏期在兹。到门车马回，入院巾杖随。清和四月初，树木正华滋。风清新叶影，鸟恋残花枝。向夕天又晴，东南余霞披。置酒西廊下，待月杯行迟。须臾金魄生，若与吾徒期。光华一照耀，殿角相参差。终夜清景前，笑歌不知疲。长安名利地，此兴几人知。
永崇里观居:季夏中气候，烦暑自此收。萧飒风雨天，蝉声暮啾啾。永崇里巷静，华阳观院幽。轩车不到处，满地槐花秋。年光忽冉冉，世事本悠悠。何必待衰老，然后悟浮休。真隐岂长远，至道在冥搜。身虽世界住，心与虚无游。朝饥有蔬食，夜寒有布裘。幸免冻与馁，此外复何求。寡欲虽少病，乐天心不忧。何以明吾志，周易在床头。
祗役骆口，因与王质夫同游秋山，偶题三韵:石拥百泉合，云破千峰开。平生烟霞侣，此地重裴回。今日勤王意，一半为山来。
仙游寺独宿:沙鹤上阶立，潭月当户开。此中留我宿，两夜不能回。幸与静境遇，喜无归侣催。从今独游后，不拟共人来。
和钱员外禁中夙兴见示:窗白星汉曙，窗暖灯火馀。坐卷朱里幕，看封紫泥书。窅窅钟漏尽，曈曈霞景初。楼台红照曜，松竹青扶疏。君爱此时好，回头特谓余。不知上清界，晓景复何如。
赠吴丹:巧者力苦劳，智者心苦忧。爱君无巧智，终岁闲悠悠。尝登御史府，亦佐东诸侯。手操纠谬简，心运决胜筹。宦途似风水，君心如虚舟。泛然而不有，进退得自由。今来脱豸冠，时往侍龙楼。官曹称心静，居处随迹幽。冬负南荣日，支体甚温柔。夏卧北窗风，枕席如凉秋。南山入舍下，酒瓮在床头。人间有闲地，何必隐林丘。顾我愚且昧，劳生殊未休。一入金门直，星霜三四周。主恩信难报，近地徒久留。终当乞闲官，退与夫子游。
初除户曹，喜而言志:诏授户曹掾，捧诏感君恩。感恩非为己，禄养及吾亲。弟兄俱簪笏，新妇俨衣巾。罗列高堂下，拜庆正纷纷。俸钱四五万，月可奉晨昏。廪禄二百石，岁可盈仓囷。喧喧车马来，贺客满我门。不以我为贪，知我家内贫。置酒延贺客，客容亦欢欣。笑云今日后，不复忧空尊。答云如君言，愿君少逡巡。我有平生志，醉后为君陈。人生百岁期，七十有几人。浮荣及虚位，皆是身之宾。唯有衣与食，此事粗关身。苟免饥寒外，余物尽浮云。
寄李十一建:外事牵我形，外物诱我情。李君别来久，褊吝从中生。忆昨访君时，立马扣柴荆。有时君未起，稚子喜先迎。连步笑出门，衣翻冠或倾。扫阶苔纹绿，拂榻藤阴清。家酝及春熟，园葵乘露烹。看山东亭坐，待月南原行。门静唯鸟语，坊远少鼓声。相对尽日言，不及利与名。分手来几时，明月三四盈。别时残花落，及此新蝉鸣。芳岁忽已晚，离抱怅未平。岂不思命驾，吏职坐相萦。前时君有期，访我来山城。心赏久云阻，言约无自轻。相去幸非远，走马一日程。
酬杨九弘贞长安病中见寄:伏枕君寂寂，折腰我营营。所嗟经时别，相去一宿程。携手昨何时，昆明春水平。离郡来几日，太白夏云生。之子未得意，贫病客帝城。贫坚志士节，病长高人情。隐几自恬澹，闭门无送迎。龙卧心有待，鹤瘦貌弥清。清机发为文，投我如振琼。何以慰饥渴，捧之吟一声。
禁中寓直梦游仙游寺:西轩草诏暇，松竹深寂寂。月出清风来，忽似山中夕。因成西南梦，梦作游仙客。觉闻宫漏声，犹谓山泉滴。
及第后归觐，留别诸同年:十年常苦学，一上谬成名。擢第未为贵，贺亲方始荣。时辈六七人，送我出帝城。轩车动行色，丝管举离声。得意减别恨，半酣轻远程。翩翩马蹄疾，春日归乡情。
清夜琴兴:月出鸟栖尽，寂然坐空林。是时心境闲，可以弹素琴。清泠由木性，恬澹随人心。心积和平气，木应正始音。响馀群动息，曲罢秋夜深。正声感元化，天地清沉沉。
郊陶潜体诗十六首:不动者厚地，不息者高天。无穷者日月，长在者山川。松柏与龟鹤，其寿皆千年。嗟嗟群物中，而人独不然。早出向朝市，暮已归下泉。形质及寿命，危脆若浮烟。尧舜与周孔，古来称圣贤。借问今何在，一去亦不还。我无不死药，万万随化迁。所未定知者，修短迟速间。幸及身健日，当歌一尊前。何必待人劝，持此自为欢。翳翳逾月阴，沉沉连日雨。开帘望天色，黄云暗如土。行潦毁我墉，疾风坏我宇。蓬莠生庭院，泥涂失场圃。村深绝宾客，窗晦无俦侣。尽日不下床，跳蛙时入户。出门无所往，入室还独处。不以酒自娱，块然与谁语。朝饮一杯酒，冥心合元化。兀然无所思，日高尚闲卧。暮读一卷书，会意如嘉话。欣然有所遇，夜深犹独坐。又得琴上趣，安弦有余暇。复多诗中狂，下笔不能罢。唯兹三四事，持用度昼夜。所以阴雨中，经旬不出舍。始悟独往人，心安时亦过。东家采桑妇，雨来苦愁悲。蔟蚕北堂前，雨冷不成丝。西家荷锄叟，雨来亦怨咨。种豆南山下，雨多落为萁。而我独何幸，酝酒本无期。及此多雨日，正遇新熟时。开瓶泻尊中，玉液黄金脂。持玩已可悦，欢尝有馀滋。一酌发好容，再酌开愁眉。连延四五酌，酣畅入四肢。忽然遗我物，谁复分是非。是时连夕雨，酩酊无所知。人心苦颠倒，反为忧者嗤。朝亦独醉歌，暮亦独醉睡。未尽一壶酒，已成三独醉。勿嫌饮太少，且喜欢易致。一杯复两杯，多不过三四。便得心中适，尽忘身外事。更复强一杯，陶然遗万累。一饮一石者，徒以多为贵。及其酩酊时，与我亦无异。笑谢多饮者，酒钱徒自费。天秋无片云，地静无纤尘。团团新晴月，林外生白轮。忆昨阴霖天，连连三四旬。赖逢家酝熟，不觉过朝昏。私言雨霁后，可以罢余尊。及对新月色，不醉亦愁人。床头残酒榼，欲尽味弥淳。携置南檐下，举酌自殷勤。清光入杯杓，白露生衣巾。乃知阴与晴，安可无此君。我有乐府诗，成来人未闻。今宵醉有兴，狂咏惊四邻。独赏犹复尔，何况有交亲。中秋三五夜，明月在前轩。临觞忽不饮，忆我平生欢。我有同心人，邈邈崔与钱。我有忘形友，迢迢李与元。或飞青云上，或落江湖间。与我不相见，于今四五年。我无缩地术，君非驭风仙。安得明月下，四人来晤言。良夜信难得，佳期杳无缘。明月又不驻，渐下西南天。岂无他时会，惜此清景前。家酝饮已尽，村中无酒酤。坐愁今夜醒，其奈秋怀何。有客忽叩门，言语一何佳。云是南村叟，挈榼来相过。且喜尊不燥，安问少与多。重阳虽已过，篱菊有残花。欢来苦昼短，不觉夕阳斜。老人勿遽起，且待新月华。客去有馀趣，竟夕独酣歌。原生衣百结，颜子食一箪。欢然乐其志，有以忘饥寒。今我何人哉，德不及先贤。衣食幸相属，胡为不自安。况兹清渭曲，居处安且闲。榆柳百余树，茅茨十数间。寒负檐下日，热濯涧底泉。日出犹未起，日入已复眠。西风满村巷，清凉八月天。但有鸡犬声，不闻车马喧。时倾一尊酒，坐望东南山。稚侄初学步，牵衣戏我前。即此自可乐，庶几颜与原。湛湛尊中酒，有功不自伐。不伐人不知，我今代其说。良将临大敌，前驱千万卒。一箪投河饮，赴死心如一。壮士磨匕首，勇愤气蓬勃。一酣忘报雠，四体如无骨。东海杀孝妇，天旱逾年月。一酌酹其魂，通宵雨不歇。咸阳秦狱气，冤痛结为物。千岁不肯散，一沃亦销失。况兹儿女恨，及彼幽忧疾。快饮无不消，如霜得春日。方知麹糵灵，万物无与匹。烟霞隔悬圃，风波限瀛洲。我岂不欲往，大海路阻修。神仙但闻说，灵药不可求。长生无得者，举世如蜉蝣。逝者不重回，存者难久留。踟蹰未死间，何苦怀百忧。念此忽内热，坐看成白头。举杯还独饮，顾影自献酬。心与口相约，未醉勿言休。今朝不尽醉，知有明朝不。不见郭门外，累累坟与丘。月明愁杀人，黄蒿风飕飕。死者若有知，悔不秉烛游。吾闻浔阳郡，昔有陶征君。爱酒不爱名，忧醒不忧贫。尝为彭泽令，在官才八旬。愀然忽不乐，挂印著公门。口吟归去来，头戴漉酒巾。人吏留不得，直入故山云。归来五柳下，还以酒养真。人间荣与利，摆落如泥尘。先生去已久，纸墨有遗文。篇篇劝我饮，此外无所云。我从老大来，窃慕其为人。其他不可及，且效醉昏昏。楚王疑忠臣，江南放屈平。晋朝轻高士，林下弃刘伶。一人常独醉，一人常独醒。醒者多苦志，醉者多欢情。欢情信独善，苦志竟何成。兀傲瓮间卧，憔悴泽畔行。彼忧而此乐，道理甚分明。愿君且饮酒，勿思身后名。有一燕赵士，言貌甚奇瑰。日日酒家去，脱衣典数杯。问君何落拓，云仆生草莱。地寒命且薄，徒抱王佐才。岂无济时策，君门乏良媒。三献寝不报，迟迟空手回。亦有同门生，先升青云梯。贵贱交道绝，朱门叩不开。及归种禾黍，三岁旱为灾。入山烧黄白，一旦化为灰。蹉跎五十余，生世苦不谐。处处去不得，却归酒中来。南巷有贵人，高盖驷马车。我问何所苦，四十垂白须。答云君不知，位重多忧虞。北里有寒士，瓮牖绳为枢。出扶桑枣杖，入卧蜗牛庐。散贱无忧患，心安体亦舒。东邻有富翁，藏货遍五都。东京收粟帛，西市鬻金珠。朝营暮计算，昼夜不安居。西舍有贫者，匹妇配匹夫。布裙行赁舂，裋褐坐佣书。以此求口食，一饱欣有余。贵贱与贫富，高下虽有殊。忧乐与利害，彼此不相逾。是以达人观，万化同一途。但未知生死，胜负两何如。迟疑未知间，且以酒为娱。济水澄而洁，河水浑而黄。交流列四渎，清浊不相伤。太公战牧野，伯夷饿首阳。同时号贤圣，进退不相妨。谓天不爱民，胡为生稻粱。谓天果爱民，胡为生豺狼。谓神福善人，孔圣竟栖遑。谓神祸淫人，暴秦终霸王。颜回与黄宪，何辜早夭亡。蝮蛇与鸩鸟，何得寿延长。物理不可测，神道亦难量。举头仰问天，天色但苍苍。唯当多种黍，日醉手中觞。
渭上偶钓:渭水如镜色，中有鲤与鲂。偶持一竿竹，悬钓在其傍。微风吹钓丝，袅袅十尺长。谁知对鱼坐，心在无何乡。昔有白头人，亦钓此渭阳。钓人不钓鱼，七十得文王。况我垂钓意，人鱼又兼忘。无机两不得，但弄秋水光。兴尽钓亦罢，归来饮我觞。
春眠:新浴肢体畅，独寝神魂安。况因夜深坐，遂成日高眠。春被薄亦暖，朝窗深更闲。却忘人间事，似得枕上仙。至适无梦想，大和难名言。全胜彭泽醉，欲敌曹溪禅。何物呼我觉，伯劳声关关。起来妻子笑，生计春茫然。
适意二首:十年为旅客，常有饥寒愁。三年作谏官，复多尸素羞。有酒不暇饮，有山不得游。岂无平生志，拘牵不自由。一朝归渭上，泛如不系舟。置心世事外，无喜亦无忧。终日一蔬食，终年一布裘。寒来弥懒放，数日一梳头。朝睡足始起，夜酌醉即休。人心不过适，适外复何求。早岁从旅游，颇谙时俗意。中年忝班列，备见朝廷事。作客诚已难，为臣尤不易。况余方且介，举动多忤累。直道速我尤，诡遇非吾志。胸中十年内，消尽浩然气。自从返田亩，顿觉无忧愧。蟠木用难施，浮云心易遂。悠悠身与世，从此两相弃。
首夏病间:我生来几时，万有四千日。自省于其间，非忧即有疾。老去虑渐息，年来病初愈。忽喜身与心，泰然两无苦。况兹孟夏月，清和好时节。微风吹袷衣，不寒复不热。移榻树阴下，竟日何所为。或饮一瓯茗，或吟两句诗。内无忧患迫，外无职役羁。此日不自适，何时是适时。
兰若寓居:名宦老慵求，退身安草野。家园病懒归，寄居在兰若。薜衣换簪组，藜杖代车马。行止辄自由，甚觉身潇洒。晨游南坞上，夜息东庵下。人间千万事，无有关心者。
归田三首:人生何所欲，所欲唯两端。中人爱富贵，高士慕神仙。神仙须有籍，富贵亦在天。莫恋长安道，莫寻方丈山。西京尘浩浩，东海浪漫漫。金门不可入，琪树何由攀。不如归山下，如法种春田。种田意已决，决意复何如。卖马买犊使，徒步归田庐。迎春治耒耜，候雨辟菑畬。策杖田头立，躬亲课仆夫。吾闻老农言，为稼慎在初。所施不卤莽，其报必有馀。上求奉王税，下望备家储。安得放慵惰，拱手而曳裾。学农未为鄙，亲友勿笑余。更待明年后，自拟执犁锄。三十为近臣，腰间鸣佩玉。四十为野夫，田中学锄谷。何言十年内，变化如此速。此理固是常，穷通相倚伏。为鱼有深水，为鸟有高木。何必守一方，窘然自牵束。化吾足为马，吾因以行陆。化吾手为弹，吾因以求肉。形骸为异物，委顺心犹足。幸得且归农，安知不为福。况吾行欲老，瞥若风前烛。孰能俄顷间，将心系荣辱。
秋游原上:七月行已半，早凉天气清。清晨起巾栉，徐步出柴荆。露杖筇竹冷，风襟越蕉轻。闲携弟侄辈，同上秋原行。新枣未全赤，晚瓜有余馨。依依田家叟，设此相逢迎。自我到此村，往来白发生。村中相识久，老幼皆有情。留连向暮归，树树风蝉声。是时新雨足，禾黍夹道青。见此令人饱，何必待西成。
游蓝田山卜居:脱置腰下组，摆落心中尘。行歌望山去，意似归乡人。朝蹋玉峰下，暮寻蓝水滨。拟求幽僻地，安置疏慵身。本性便山寺，应须旁悟真。
东园玩菊:少年昨已去，芳岁今又阑。如何寂寞意，复此荒凉园。园中独立久，日澹风露寒。秋蔬尽芜没，好树亦凋残。唯有数丛菊，新开篱落间。携觞聊就酌，为尔一留连。忆我少小日，易为兴所牵。见酒无时节，未饮已欣然。近从年长来，渐觉取乐难。常恐更衰老，强饮亦无欢。顾谓尔菊花，后时何独鲜。诚知不为我，借尔暂开颜。
观稼:世役不我牵，身心常自若。晚出看田亩，闲行旁村落。累累绕场稼，啧啧群飞雀。年丰岂独人，禽鸟声亦乐。田翁逢我喜，默起具尊杓。敛手笑相延，社酒有残酌。愧兹勤且敬，藜杖为淹泊。言动任天真，未觉农人恶。停杯问生事，夫种妻儿获。筋力苦疲劳，衣食常单薄。自惭禄仕者，曾不营农作。饥食无所劳，何殊卫人鹤。
东坡秋意，寄元八:寥落野陂畔，独行思有馀。秋荷病叶上，白露大如珠。忽忆同赏地，曲江东北隅。秋池少游客，唯我与君俱。啼蛩隐红蓼，瘦马蹋青芜。当时与今日，俱是暮秋初。节物苦相似，时景亦无余。唯有人分散，经年不得书。
闲居:深闭竹间扉，静扫松下地。独啸晚风前，何人知此意。看山尽日坐，枕帙移时睡。谁能从我游，使君心无事。
咏拙:所禀有巧拙，不可改者性。所赋有厚薄，不可移者命。我性愚且蠢，我命薄且屯。问我何以知，所知良有因。亦曾举两足，学人蹋红尘。从兹知性拙，不解转如轮。亦曾奋六翮，高飞到青云。从兹知命薄，摧落不逡巡。慕贵而厌贱，乐富而恶贫。同此天地间，我岂异于人。性命苟如此，反则成苦辛。以此自安分，虽穷每欣欣。葺茅为我庐，编蓬为我门。缝布作袍被，种谷充盘飧。静读古人书，闲钓清渭滨。优哉复游哉，聊以终吾身。
冬夜:家贫亲爱散，身病交游罢。眼前无一人，独掩村斋卧。冷落灯火暗，离披帘幕破。策策窗户前，又闻新雪下。长年渐省睡，夜半起端坐。不学坐忘心，寂莫安可过。兀然身寄世，浩然心委化。如此来四年，一千三百夜。
村中留李三固言宿:平生早游宦，不道无亲故。如我与君心，相知应有数。春明门前别，金氏陂中遇。村酒两三杯，相留寒日暮。勿嫌村酒薄，聊酌论心素。请君少踟蹰，系马门前树。明年身若健，便拟江湖去。他日纵相思，知君无觅处。后会既茫茫，今宵君且住。
酬吴七见寄:曲江有病客，寻常多掩关。又闻马死来，不出身更闲。闻有送书者，自起出门看。素缄署丹字，中有琼瑶篇。口吟耳自听，当暑忽翛然。似漱寒玉冰，如闻商风弦。首章叹时节，末句思笑言。懒慢不相访，隔街如隔山。尝闻陶潜语，心远地自偏。君住安邑里，左右车徒喧。竹药闭深院，琴尊开小轩。谁知市南地，转作壶中天。君本上清人，名在石堂间。不知有何过，谪作人间仙。常恐岁月满，飘然归紫烟。莫忘蜉蝣内，进士有同年。
喜陈兄至:黄鸟啼欲歇，青梅结半成。坐怜春物尽，起入东园行。携觞懒独酌，忽闻叩门声。闲人犹喜至，何况是陈兄。从容尽日语，稠叠长年情。勿轻一盏酒，可以话平生。
赠杓直:世路重禄位，栖栖者孔宣。人情爱年寿，夭死者颜渊。二人如何人，不奈命与天。我今信多幸，抚己愧前贤。已年四十四，又为五品官。况兹知足外，别有所安焉。早年以身代，直赴逍遥篇。近岁将心地，回向南宗禅。外顺世间法，内脱区中缘。进不厌朝市，退不恋人寰。自吾得此心，投足无不安。体非导引适，意无江湖闲。有兴或饮酒，无事多掩关。寂静夜深坐，安稳日高眠。秋不苦长夜，春不惜流年。委形老小外，忘怀生死间。昨日共君语，与余心膂然。此道不可道，因君聊强言。
寄张十八:饥止一簟食，渴止一壶浆。出入止一马，寝兴止一床。此外无长物，于我有若亡。胡然不知足，名利心遑遑。念兹弥懒放，积习遂为常。经旬不出门，竟日不下堂。同病者张生，贫僻住延康。慵中每相忆，此意未能忘。迢迢青槐街，相去八九坊。秋来未相见，应有新诗章。早晚来同宿，天气转清凉。
题玉泉寺:湛湛玉泉色，悠悠浮云身。闲心对定水，清净两无尘。手把青筇杖，头戴白纶巾。兴尽下山去，知我是谁人。
朝回游城南:朝退马未困，秋初日犹长。回辔城南去，郊野正清凉。水竹夹小径，萦回绕川冈。仰看晚山色，俯弄秋泉光。青松系我马，白石为我床。常时簪组累，此日和身忘。旦随鹓鹭末，暮游鸥鹤旁。机心一以尽，两处不乱行。谁辨心与迹，非行亦非藏。
江州雪:新雪满前山，初晴好天气。日西骑马出，忽有京都意。城柳方缀花，檐冰才结穗。须臾风日暖，处处皆飘坠。行吟赏未足，坐叹销何易。犹胜岭南看，雰雰不到地。
泛湓水:四月未全热，麦凉江气秋。湖山处处好，最爱湓水头。湓水从东来，一派入江流。可怜似萦带，中有随风舟。命酒一临泛，舍鞍扬棹讴。放回岸傍马，去逐波间鸥。烟浪始渺渺，风襟亦悠悠。初疑上河汉，中若寻瀛洲。汀树绿拂地，沙草芳未休。青萝与紫葛，枝蔓垂相樛。系缆步平岸，回头望江州。城雉映水见，隐隐如蜃楼。日入意未尽，将归复少留。到官行半岁，今日方一游。此地来何暮，可以写吾忧。
读谢灵运诗:吾闻达士道，穷通顺冥数。通乃朝廷来，穷即江湖去。谢公才廓落，与世不相遇。壮志郁不用，须有所泄处。泄为山水诗，逸韵谐奇趣。大必笼天海，细不遗草树。岂惟玩景物，亦欲摅心素。往往即事中，未能忘兴谕。因知康乐作，不独在章句。
春游二林寺:下马二林寺，翛然进轻策。朝为公府吏，暮作灵山客。二月匡庐北，冰雪始消释。阳丛抽茗芽，阴窦泄泉脉。熙熙风土暖，蔼蔼云岚积。散作万壑春，凝为一气碧。身闲易飘泊，官散无牵迫。缅彼十八人，古今同此适。是年淮寇起，处处兴兵革。智士劳思谋，戎臣苦征役。独有不才者，山中弄泉石。
出山吟:朝咏游仙诗，暮歌采薇曲。卧云坐白石，山中十五宿。行随出洞水，回别缘岩竹。早晚重来游，心期瑶草绿。
过李生:蘋小蒲叶短，南湖春水生。子近湖边住，静境称高情。我为郡司马，散拙无所营。使君知性野，衙退任闲行。行携小榼出，逢花辄独倾。半酣到子舍，下马扣柴荆。何以引我步，绕篱竹万茎。何以醒我酒，吴音吟一声。须臾进野饭，饭稻茹芹英。白瓯青竹箸，俭洁无膻腥。欲去复裴回，夕鸦已飞鸣。何当重游此，待君湖水平。
咏意:常闻南华经，巧劳智忧愁。不如无能者，饱食但遨游。平生爱慕道，今日近此流。自来浔阳郡，四序忽已周。不分物黑白，但与时沉浮。朝餐夕安寝，用是为身谋。此外即闲放，时寻山水幽。春游慧远寺，秋上庾公楼。或吟诗一章，或饮茶一瓯。身心一无系，浩浩如虚舟。富贵亦有苦，苦在心危忧。贫贱亦有乐，乐在身自由。
游石门涧:石门无旧径，披榛访遗迹。时逢山水秋，清辉如古昔。常闻慧远辈，题诗此岩壁。云覆莓苔封，苍然无处觅。萧疏野生竹，崩剥多年石。自从东晋后，无复人游历。独有秋涧声，潺湲空旦夕。
香炉峰下新置草堂，即事咏怀，题于石上:香炉峰北面，遗爱寺西偏。白石何凿凿，清流亦潺潺。有松数十株，有竹千馀竿。松张翠伞盖，竹倚青琅玕。其下无人居，悠哉多岁年。有时聚猿鸟，终日空风烟。时有沉冥子，姓白字乐天。平生无所好，见此心依然。如获终老地，忽乎不知还。架岩结茅宇，斫壑开茶园。何以洗我耳，屋头飞落泉。何以净我眼，砌下生白莲。左手携一壶，右手挈五弦。傲然意自足，箕踞于其间。兴酣仰天歌，歌中聊寄言。言我本野夫，误为世网牵。时来昔捧日，老去今归山。倦鸟得茂树，涸鱼返清源。舍此欲焉往，人间多险艰。
登香炉峰顶:迢迢香炉峰，心存耳目想。终年牵物役，今日方一往。攀萝蹋危石，手足劳俯仰。同游三四人，两人不敢上。上到峰之顶，目眩神怳怳。高低有万寻，阔狭无数丈。不穷视听界，焉识宇宙广。江水细如绳，湓城小于掌。纷吾何屑屑，未能脱尘鞅。归去思自嗟，低头入蚁壤。
答崔侍郎、钱舍人书问，因继以诗:旦暮两蔬食，日中一闲眠。便是了一日，如此已三年。心不择时适，足不拣地安。穷通与远近，一贯无两端。常见今之人，其心或不然。在劳则念息，处静已思喧。如是用身心，无乃自伤残。坐输忧恼便，安得形神全。吾有二道友，蔼蔼崔与钱。同飞青云路，独堕黄泥泉。岁暮物万变，故情何不迁。应为平生心，与我同一源。帝乡远于日，美人高在天。谁谓万里别，常若在目前。泥泉乐者鱼，云路游者鸾。勿言云泥异，同在逍遥间。因君问心地，书后偶成篇。慎勿说向人，人多笑此言。
小池二首:昼倦前斋热，晚爱小池清。映林馀景没，近水微凉生。坐把蒲葵扇，闲吟三两声。有意不在大，湛湛方丈余。荷侧泻清露，萍开见游鱼。每一临此坐，忆归青溪居。
弄龟罗:有侄始六岁，字之为阿龟。有女生三年，其名曰罗儿。一始学笑语，一能诵歌诗。朝戏抱我足，夜眠枕我衣。汝生何其晚，我年行已衰。物情小可念，人意老多慈。酒美竟须坏，月圆终有亏。亦如恩爱缘，乃是忧恼资。举世同此累，吾安能去之。
赎鸡:清晨临江望，水禽正喧繁。凫雁与鸥鹭，游飏戏朝暾。适有鬻鸡者，挈之来远村。飞鸣彼何乐，窘束此何冤。喔喔十四雏，罩缚同一樊。足伤金距缩，头抢花冠翻。经宿废饮啄，日高诣屠门。迟回未死间，饥渴欲相吞。常慕古人道，仁信及鱼豚。见兹生恻隐，赎放双林园。开笼解索时，鸡鸡听我言。与尔镪三百，小惠何足论。莫学衔环雀，崎岖谩报恩。
长庆二年七月自中书舍人出守杭州，路次蓝溪作:太原一男子，自顾庸且鄙。老逢不次恩，洗拔出泥滓。既居可言地，愿助朝廷理。伏阁三上章，戆愚不称旨。圣人存大体，优贷容不死。凤诏停舍人，鱼书除刺史。冥怀齐宠辱，委顺随行止。我自得此心，于兹十年矣。余杭乃名郡，郡郭临江汜。已想海门山，潮声来入耳。昔予贞元末，羁旅曾游此。甚觉太守尊，亦谙鱼酒美。因生江海兴，每羡沧浪水。尚拟拂衣行，况今兼禄仕。青山峰峦接，白日烟尘起。东道既不通，改辕遂南指。自秦穷楚越，浩荡五千里。闻有贤主人，而多好山水。是行颇为惬，所历良可纪。策马度蓝溪，胜游从此始。
马上作:处世非不遇，荣身颇有余。勋为上柱国，爵乃朝大夫。自问有何才，两入承明庐。又问有何政，再驾朱轮车。矧予东山人，自惟朴且疏。弹琴复有酒，且慕嵇阮徒。暗被乡里荐，误上贤能书。一列朝士籍，遂为世网拘。高有罾缴忧，下有陷阱虞。每觉宇宙窄，未尝心体舒。蹉跎二十年，颔下生白须。何言左迁去，尚获专城居。杭州五千里，往若投渊鱼。虽未脱簪组，且来泛江湖。吴中多诗人，亦不少酒酤。高声咏篇什，大笑飞杯盂。五十未全老，尚可且欢娱。用兹送日月，君以为何如。秋风起江上，白日落路隅。回首语五马，去矣勿踟蹰。
登商山最高顶:高高此山顶，四望唯烟云。下有一条路，通达楚与秦。或名诱其心，或利牵其身。乘者及负者，来去何云云。我亦斯人徒，未能出嚣尘。七年三往复，何得笑他人。
山路偶兴:筋力未全衰，仆马不至弱。又多山水趣，心赏非寂寞。扪萝上烟岭，蹋石穿云壑。谷鸟晚仍啼，洞花秋不落。提笼复携榼，遇胜时停泊。泉憩茶数瓯，岚行酒一酌。独吟还独啸，此兴殊未恶。假使在城时，终年有何乐。
清调吟:索索风戒寒，沈沈日藏耀。劝君饮浊醪，听我吟清调。芳节变穷阴，朝光成夕照。与君生此世，不合长年少。今晨从此过，明日安能料。若不结跏禅，即须开口笑。
狂歌词:明月照君席，白露沾我衣。劝君酒杯满，听我狂歌词。五十已后衰，二十已前痴。昼夜又分半，其间几何时。生前不欢乐，死后有余赀。焉用黄墟下，珠衾玉匣为。
郡中即事:漫漫潮初平，熙熙春日至。空阔远江山，晴明好天气。外有适意物，中无系心事。数篇对竹吟，一杯望云醉。行携杖扶力，卧读书取睡。久养病形骸，深谙闲气味。遥思九城陌，扰扰趋名利。今朝是双日，朝谒多轩骑。宠者防悔尤，权者怀忧畏。为报高车盖，恐非真富贵。
仲夏斋戒月:仲夏斋戒月，三旬断腥膻。自觉心骨爽，行起身翩翩。始知绝粒人，四体更轻便。初能脱病患，久必成神仙。御寇驭泠风，赤松游紫烟。常疑此说谬，今乃知其然。我今过半百，气衰神不全。已垂两鬓丝，难补三丹田。但减荤血味，稍结清净缘。脱巾且修养，聊以终天年。
除官去未间:除官去未间，半月恣游讨。朝寻霞外寺，暮宿波上岛。新树少于松，平湖半连草。跻攀有次第，赏玩无昏早。有时骑马醉，兀兀冥天造。穷通与生死，其奈吾怀抱。江山信为美，齿发行将老。在郡诚未厌，归乡去亦好。
舟中李山人访宿:日暮舟悄悄，烟生水沈沈。何以延宿客，夜酒与秋琴。来客道门子，来自嵩高岑。轩轩举云貌，豁豁开清襟。得意言语断，入玄滋味深。默然相顾哂，心适而忘心。
移家入新宅:移家入新宅，罢郡有馀赀。既可避燥湿，复免忧寒饥。疾平未还假，官闲得分司。幸有俸禄在，而无职役羁。清旦盥漱毕，开轩卷帘帏。家人及鸡犬，随我亦熙熙。取兴或寄酒，放情不过诗。何必苦修道，此即是无为。外累信已遣，中怀时有思。有思一何远，默坐低双眉。十载囚窜客，万时征戍儿。春朝锁笼鸟，冬夜支床龟。驿马走四蹄，痛酸无歇期。硙牛封两目，昏闭何人知。谁能脱放去，四散任所之。各得适其性，如吾今日时。
自咏:夜镜隐白发，朝酒发红颜。可怜假年少，自笑须臾间。朱砂贱如土，不解烧为丹。玄鬓化为雪，未闻休得官。咄哉个丈夫，心性何堕顽。但遇诗与酒，便忘寝与餐。高声发一吟，似得诗中仙。引满饮一盏，尽忘身外缘。昔有醉先生，席地而幕天。于今居处在，许我当中眠。眠罢又一酌，酌罢又一篇。回面顾妻子，生计方落然。诚知此事非，又过知非年。岂不欲自改，改即心不安。且向安处去，其余皆老闲。
权摄昭应，早秋书事，寄元拾遗，兼呈李司录:夏闰秋候早，七月风骚骚。渭川烟景晚，骊山宫殿高。丹殿子司谏，赤县我徒劳。相去半日程，不得同游遨。到官来十日，览镜生二毛。可怜趋走吏，尘土满青袍。邮传拥两驿，簿书堆六曹。为问纲纪掾，何必使铅刀。
秋霖中过尹纵之仙游山居:惨惨八月暮，连连三日霖。邑居尚愁寂，况乃在山林。林下有志士，苦学惜光阴。岁晚千万虑，并入方寸心。岩鸟共旅宿，草虫伴愁吟。秋天床席冷，夜雨灯火深。怜君寂寞意，携酒一相寻。
曲江早秋:秋波红蓼水，夕照青芜岸。独信马蹄行，曲江池四畔。早凉晴后至，残暑暝来散。方喜炎燠销，复嗟时节换。我年三十六，冉冉昏复旦。人寿七十稀，七十新过半。且当对酒笑，勿起临风叹。
寄元九:身为近密拘，心为名检缚。月夜与花时，少逢杯酒乐。唯有元夫子，闲来同一酌。把手或酣歌，展眉时笑谑。今春除御史，前月之东洛。别来未开颜，尘埃满尊杓。蕙风晚香尽，槐雨余花落。秋意一萧条，离容两寂寞。况随白日老，共负青山约。谁识相念心，鞲鹰与笼鹤。
出关路:山川函谷路，尘土游子颜。萧条去国意，秋风生故关。
新丰路逢故人:尘土长路晚，风烟废宫秋。相逢立马语，尽日此桥头。知君不得意，郁郁来西游。惆怅新丰店，何人识马周。
劝酒寄元九:薤叶有朝露，槿枝无宿花。君今亦如此，促促生有涯。既不逐禅僧，林下学楞伽。又不随道士，山中炼丹砂。百年夜分半，一岁春无多。何不饮美酒，胡然自悲嗟。俗号销愁药，神速无以加。一杯驱世虑，两杯反天和。三杯即酩酊，或笑任狂歌。陶陶复兀兀，吾孰知其他。况在名利途，平生有风波。深心藏陷阱，巧言织网罗。举目非不见，不醉欲如何。
酬张太祝晚秋卧病见寄:高才淹礼寺，短羽翔禁林。西街居处远，北阙官曹深。君病不来访，我忙难往寻。差池终日别，寥落经年心。露湿绿芜地，月寒红树阴。况兹独愁夕，闻彼相思吟。上叹言笑阻，下嗟时岁侵。容衰晓窗镜，思苦秋弦琴。一章锦绣段，八韵琼瑶音。何以报珍重，惭无双南金。
早朝贺雪寄陈山人:长安盈尺雪，早朝贺君喜。将赴银台门，始出新昌里。上堤马蹄滑，中路蜡烛死。十里向北行，寒风吹破耳。待漏午门外，候对三殿里。须鬓冻生冰，衣裳冷如水。忽思仙游谷，暗谢陈居士。暖覆褐裘眠，日高应未起。
重到渭上旧居:旧居清渭曲，开门当蔡渡。十年方一还，几欲迷归路。追思昔日行，感伤故游处。插柳作高林，种桃成老树。因惊成人者，尽是旧童孺。试问旧老人，半为绕村墓。浮生同过客，前后递来去。白日如弄珠，出没光不住。人物日改变，举目悲所遇。回念念我身，安得不衰暮。朱颜销不歇，白发生无数。唯有山门外，三峰色如故。
将之饶州，江浦夜泊:明月满深浦，愁人卧孤舟。烦冤寝不得，夏夜长于秋。苦乏衣食资，远为江海游。光阴坐迟暮，乡国行阻修。身病向鄱阳，家贫寄徐州。前事与后事，岂堪心并忧。忧来起长望，但见江水流。云树霭苍苍，烟波澹悠悠。故园迷处所，一念堪白头。
冀城北原作:野色何莽苍，秋声亦萧疏。风吹黄埃起，落日驱征车。何代此开国，封疆百里余。古今不相待，朝市无常居。昔人城邑中，今变为丘墟。昔人墓田中，今化为里闾。废兴相催迫，日月互居诸。世变无遗风，焉能知其初。行人千载后，怀古空踌躇。
游襄阳怀孟浩然:楚山碧岩岩，汉水碧汤汤。秀气结成象，孟氏之文章。今我讽遗文，思人至其乡。清风无人继，日暮空襄阳。南望鹿门山，蔼若有余芳。旧隐不知处，云深树苍苍。
秋暮西归途中书情:耿耿旅灯下，愁多常少眠。思乡贵早发，发在鸡鸣前。九月草木落，平芜连远山。秋阴和曙色，万木苍苍然。去秋偶东游，今秋始西旋。马瘦衣裳破，别家来二年。忆归复愁归，归无一囊钱。心虽非兰膏，安得不自然。
别杨颖士、卢克柔、殷尧藩:倦鸟暮归林，浮云晴归山。独有行路子，悠悠不知还。人生苦营营，终日群动间。所务虽不同，同归于不闲。扁舟来楚乡，匹马往秦关。离忧绕心曲，宛转如循环。且持一杯酒，聊以开愁颜。
题赠定光上人:二十身出家，四十心离尘。得径入大道，乘此不退轮。一坐十五年，林下秋复春。春花与秋气，不感无情人。我来如有悟，潜以心照身。误落闻见中，忧喜伤形神。安得遗耳目，冥然反天真。
祇役骆口驿喜萧侍御书至兼睹新诗吟讽通宵因寄八韵:日暮心无憀，吏役正营营。忽惊芳信至，复与新诗并。是时天无云，山馆有月明。月下读数遍，风前吟一声。一吟三四叹，声尽有余清。雅哉君子文，咏性不咏情。使我灵府中，鄙吝不得生。始知听韶濩，可使心和平。
酬李少府曹长官舍见赠:低腰复敛手，心体不遑安。一落风尘下，方知为吏难。公事与日长，宦情随岁阑。惆怅青袍袖，芸香无半残。赖有李夫子，此怀聊自宽。两心如止水，彼此无波澜。往往簿书暇，相劝强为欢。白马晚蹋雪，渌觞春暖寒。恋月夜同宿，爱山晴共看。野性自相近，不是为同官。
留别:秋凉卷朝簟，春暖撤夜衾。虽是无情物，欲别尚沉吟。况与有情别，别随情浅深。二年欢笑意，一旦东西心。独留诚可念，同行力不任。前事讵能料，后期谅难寻。唯有潺湲泪，不惜共沾襟。
感逝寄远:昨日闻甲死，今朝闻乙死。知识三分中，二分化为鬼。逝者不复见，悲哉长已矣。存者今如何，去我皆万里。平生知心者，屈指能有几。通果澧凤州，眇然四君子。相思俱老大，浮世如流水。应叹旧交游，凋零日如此。何当一杯酒，开眼笑相视。
朱陈村:徐州古丰县，有村曰朱陈。去县百余里，桑麻青氛氲。机梭声札札，牛驴走纭纭。女汲涧中水，男采山上薪。县远官事少，山深人俗淳。有财不行商，有丁不入军。家家守村业，头白不出门。生为村之民，死为村之尘。田中老与幼，相见何欣欣。一村唯两姓，世世为婚姻。亲疏居有族，少长游有群。黄鸡与白酒，欢会不隔旬。生者不远别，嫁娶先近邻。死者不远葬，坟墓多绕村。既安生与死，不苦形与神。所以多寿考，往往见玄孙。我生礼义乡，少小孤且贫。徒学辨是非，只自取辛勤。世法贵名教，士人重冠婚。以此自桎梏，信为大谬人。十岁解读书，十五能属文。二十举秀才，三十为谏臣。下有妻子累，上有君亲恩。承家与事国，望此不肖身。忆昨旅游初，迨今十五春。孤舟三适楚，羸马四经秦。昼行有饥色，夜寝无安魂。东西不暂住，来往若浮云。离乱失故乡，骨肉多散分。江南与江北，各有平生亲。平生终日别，逝者隔年闻。朝忧卧至暮，夕哭坐达晨。悲火烧心曲，愁霜侵鬓根。一生苦如此，长羡村中民。
秋霁:金火不相待，炎凉雨中变。林晴有残蝉，巢冷无留燕。沉吟卷长簟，怆恻收团扇。向夕稍无泥，闲步青苔院。月出砧杵动，家家捣秋练。独对多病妻，不能理针线。冬衣殊未制，夏服行将绽。何以迎早秋，一杯聊自劝。
叹老三首:晨兴照青镜，形影两寂寞。少年辞我去，白发随梳落。万化成于渐，渐衰看不觉。但恐镜中颜，今朝老于昨。人年少满百，不得长欢乐。谁会天地心，千龄与龟鹤。吾闻善医者，今古称扁鹊。万病皆可治，唯无治老药。我有一握发，梳理何稠直。昔似玄云光，今如素丝色。匣中有旧镜，欲照先叹息。自从头白来，不欲明磨拭。鸦头与鹤颈，至老常如墨。独有人鬓毛，不得终身黑。前年种桃核，今岁成花树。去岁新婴儿，今年已学步。但惊物长成，不觉身衰暮。去矣欲何如，少年留不住。因书今日意，遍寄诸亲故。壮岁不欢娱，长年当悔悟。
寄元九:一病经四年，亲朋书信断。穷通合易交，自笑知何晚。元君在荆楚，去日唯云远。彼独是何人，心如石不转。忧我贫病身，书来唯劝勉。上言少愁苦，下道加餐饭。怜君为谪吏，穷薄家贫褊。三寄衣食资，数盈二十万。岂是贪衣食，感君心缱绻。念我口中食，分君身上暖。不因身病久，不因命多蹇。平生亲友心，岂得知深浅。
城上对月，期友人不至:古人惜昼短，劝令秉烛游。况此迢迢夜，明月满西楼。复有盈尊酒，置在城上头。期君君不至，人月两悠悠。照水烟波白，照人肌发秋。清光正如此，不醉即须愁。
渭村雨归:渭水寒渐落，离离蒲稗苗。闲傍沙边立，看人刈苇苕。近水风景冷，晴明犹寂寥。复兹夕阴起，野色重萧条。萧条独归路，暮雨湿村桥。
喜友至留宿:村中少宾客，柴门多不开。忽闻车马至，云是故人来。况值风雨夕，愁心正悠哉。愿君且同宿，尽此手中杯。人生开口笑，百年都几回。
再到襄阳访问旧居:昔到襄阳日，髯髯初有髭。今过襄阳日，髭鬓半成丝。旧游都是梦，乍到忽如归。东郭蓬蒿宅，荒凉今属谁。故知多零落，闾井亦迁移。独有秋江水，烟波似旧时。
寄微之三首:江州望通州，天涯与地末。有山万丈高，有江千里阔。间之以云雾，飞鸟不可越。谁知千古险，为我二人设。通州君初到，郁郁愁如结。江州我方去，迢迢行未歇。道路日乖隔，音信日断绝。因风欲寄语，地远声不彻。生当复相逢，死当从此别。君游襄阳日，我在长安住。今君在通州，我过襄阳去。襄阳九里郭，楼堞连云树。顾此稍依依，是君旧游处。苍茫兼葭水，中有浔阳路。此去更相思，江西少亲故。去国日已远，喜逢物似人。如何含此意，江上坐思君。有如河岳气，相合方氛氲。狂风吹中绝，两处成孤云。风回终有时，云合岂无因。努力各自爱，穷通我尔身。
首夏:孟夏百物滋，动植一时好。麋鹿乐深林，虫蛇喜丰草。翔禽爱密叶，游鳞悦新藻。天和遗漏处，而我独枯槁。一身在天末，骨肉皆远道。旧国无来人，寇戎尘浩浩。沉忧竟何益，只自劳怀抱。不如放身心，冥然任天造。浔阳多美酒，可使杯不燥。湓鱼贱如泥，烹炙无昏早。朝饭山下寺，暮醉湖中岛。何必归故乡，兹焉可终老。
孟夏思渭村旧居寄舍弟:啧啧雀引雏，稍稍笋成竹。时物感人情，忆我故乡曲。故园渭水上，十载事樵牧。手种榆柳成，阴阴覆墙屋。兔隐豆苗肥，鸟鸣桑椹熟。前年当此时，与尔同游瞩。诗书课弟侄，农圃资童仆。日暮麦登场，天晴蚕坼簇。弄泉南涧坐，待月东亭宿。兴发饮数杯，闷来棋一局。一朝忽分散，万里仍羁束。井鲋思反泉，笼莺悔出谷。九江地卑湿，四月天炎燠。苦雨初入梅，瘴云稍含毒。泥秧水畦稻，灰种畬田粟。已讶殊岁时，仍嗟异风俗。闲登郡楼望，日落江山绿。归雁拂乡心，平湖断人目。殊方我漂泊，旧里君幽独。何时同一瓢，饮水心亦足。
苦热喜凉:经时苦炎暑，心体但烦倦。白日一何长，清秋不可见。岁功成者去，天数极则变。潜知寒燠间，迁次如乘传。火云忽朝敛，金风俄夕扇。枕簟遂清凉，筋骸稍轻健。因思望月侣，好卜迎秋宴。竟夜无客来，引杯还自劝。
梦与李七、庾三十三同访元九:夜梦归长安，见我故亲友。损之在我左，顺之在我右。云是二月天，春风出携手。同过靖安里，下马寻元九。元九正独坐，见我笑开口。还指西院花，仍开北亭酒。如言各有故，似惜欢难久。神合俄顷间，神离欠伸后。觉来疑在侧，求索无所有。残灯影闪墙，斜月光穿牖。天明西北望，万里君知否。老去无见期，踟蹰搔白首。
自江州至忠州:前在浔阳日，已叹宾朋寡。忽忽抱忧怀，出门无处写。今来转深僻，穷峡巅山下。五月断行舟，滟堆正如马。巴人类猿狖，矍铄满山野。敢望见交亲，喜逢似人者。
寄王质夫:忆始识君时，爱君世缘薄。我亦吏王畿，不为名利著。春寻仙游洞，秋上云居阁。楼观水潺潺，龙潭花漠漠。吟诗石上坐，引酒泉边酌。因话出处心，心期老岩壑。忽从风雨别，遂被簪缨缚。君作出山云，我为入笼鹤。笼深鹤残悴，山远云飘泊。去处虽不同，同负平生约。今来各何在，老去随所托。我守巴南城，君佐征西幕。年颜渐衰飒，生计仍萧索。方含去国愁，且羡从军乐。旧游疑是梦，往事思如昨。相忆春又深，故山花正落。
送客回晚兴:城上云雾开，沙头风浪定。参差乱山出，澹泞平江净。行客舟已远，居人酒初醒。袅袅秋竹梢，巴蝉声似磬。
东城寻春:老色日上面，欢情日去心。今既不如昔，后当不如今。今犹未甚衰，每事力可任。花时仍爱出，酒后尚能吟。但恐如此兴，亦随日销沉。东城春欲老，勉强一来寻。
早祭风伯，因怀李十一舍人:远郡虽褊陋，时祀奉朝经。夙兴祭风伯，天气晓冥冥。导骑与从吏，引我出东坰。水雾重如雨，山火高于星。忽忆早朝日，与君趋紫庭。步登龙尾道，却望终南青。一别身向老，所思心未宁。至今想在耳，玉音尚玲玲。
我身:我身何所似，似彼孤生蓬。秋霜剪根断，浩浩随长风。昔游秦雍间，今落巴蛮中。昔为意气郎，今作寂寥翁。外貌虽寂寞，中怀颇冲融。赋命有厚薄，委心任穷通。通当为大鹏，举翅摩苍穹。穷则为鹪鹩，一枝足自容。苟知此道者，身穷心不穷。
哭王质夫:仙游寺前别，别来十年余。生别犹怏怏，死别复何如。客从梓潼来，道君死不虚。惊疑心未信，欲哭复踟蹰。踟蹰寝门侧，声发涕亦俱。衣上今日泪，箧中前月书。怜君古人风，重有君子儒。篇咏陶谢辈，风流嵇阮徒。出身既蹇屯，生世仍须臾。诚知天至高，安得不一呼。江南有毒蟒，江北有妖狐。皆享千年寿，多于王质夫。不知彼何德，不识此何辜。
东坡种花二首:持钱买花树，城东坡上栽。但购有花者，不限桃杏梅。百果参杂种，千枝次第开。天时有早晚，地力无高低。红者霞艳艳，白者雪皑皑。游蜂逐不去，好鸟亦来栖。前有长流水，下有小平台。时拂台上石，一举风前杯。花枝荫我头，花蕊落我怀。独酌复独咏，不觉月平西。巴俗不爱花，竟春无人来。唯此醉太守，尽日不能回。东坡春向暮，树木今何如。漠漠花落尽，翳翳叶生初。每日领童仆，荷锄仍决渠。刬土壅其本，引泉溉其枯。小树低数尺，大树长丈余。封植来几时，高下随扶疏。养树既如此，养民亦何殊。将欲茂枝叶，必先救根株。云何救根株，劝农均赋租。云何茂枝叶，省事宽刑书。移此为郡政，庶几甿俗苏。
郡中春宴，因赠诸客:仆本儒家子，待诏金马门。尘忝亲近地，孤负圣明恩。一旦奉优诏，万里牧远人。可怜岛夷帅，自称为使君。身骑牂牁马，口食涂江鳞。暗澹绯衫故，斓斑白发新。是时岁二月，玉历布春分。颁条示皇泽，命宴及良辰。冉冉趋府吏，蚩蚩聚州民。有如蛰虫鸟，亦应天地春。薰草席铺坐，藤枝酒注樽。中庭无平地，高下随所陈。蛮鼓声坎坎，巴女舞蹲蹲。使君居上头，掩口语众宾。勿笑风俗陋，勿欺官府贫。蜂巢与蚁穴，随分有君臣。
开元寺东池早春:池水暖温暾，水清波潋滟。簇簇青泥中，新蒲叶如剑。梅房小白裹，柳彩轻黄染。顺气草熏熏，适情鸥泛泛。旧游成梦寐，往事随阳焱。芳物感幽怀，一动平生念。
征秋税毕，题郡南亭:高城直下视，蠢蠢见巴蛮。安可施政教，尚不通语言。且喜赋敛毕，幸闻闾井安。岂伊循良化，赖此丰登年。案牍既简少，池馆亦清闲。秋雨檐果落，夕钟林鸟还。南亭日潇洒，偃卧恣疏顽。
同韩侍郎游郑家池吟诗小饮:野艇容三人，晚池流浼浼。悠然依棹坐，水思如江海。宿雨洗沙尘，晴风荡烟霭。残阳上竹树，枝叶生光彩。我本偶然来，景物如相待。白鸥惊不起，绿芡行堪采。齿发虽已衰，性灵未云改。逢诗遇杯酒，尚有心情在。
晚归有感:朝吊李家孤，暮问崔家疾。回马独归来，低眉心郁郁。平生所善者，多不过六七。如何十年间，零落三无一。刘曾梦中见，元向花前失。渐老与谁游，春城好风日。
曲江感秋二首:元和二年秋，我年三十七。长庆二年秋，我年五十一。中间十四年，六年居谴黜。穷通与荣悴，委运随外物。遂师庐山远，重吊湘江屈。夜听竹枝愁，秋看滟堆没。近辞巴郡印，又秉纶闱笔。晚遇何足言，白发映朱绂。销沉昔意气，改换旧容质。独有曲江秋，风烟如往日。疏芜南岸草，萧飒西风树。秋到未几时，蝉声又无数。莎平绿茸合，莲落青房露。今日临望时，往年感秋处。池中水依旧，城上山如故。独我鬓间毛，昔黑今垂素。荣名与壮齿，相避如朝暮。时命始欲来，年颜已先去。当春不欢乐，临老徒惊误。故作咏怀诗，题于曲江路。
玩松竹二首:龙蛇隐大泽，麋鹿游丰草。栖凤安于梧，潜鱼乐于藻。吾亦爱吾庐，庐中乐吾道。前松后修竹，偃卧可终老。各附其所安，不知他物好。坐爱前檐前，卧爱北窗北。窗竹多好风，檐松有嘉色。幽怀一以合，俗含随缘息。在尔虽无情，于予即有得。乃知性相近，不必动与植。
短歌行:曈曈太阳如火色，上行千里下一刻。出为白昼入为夜，圆转如珠住不得。住不得，可奈何，为君举酒歌短歌。歌声苦，词亦苦，四座少年君听取。今夕未竟明夕催，秋风才往春风回。人无根蒂时不驻，朱颜白日相隳颓。劝君且强笑一面，劝君且强饮一杯。人生不得长欢乐，年少须臾老到来。
王夫子:王夫子，送君为一尉，东南三千五百里。道途虽远位虽卑，月俸犹堪活妻子。男儿口读古人书，束带敛手来从事。近将徇禄给一家，远则行道佐时理，行道佐时须待命，委身下位无为耻。命苟未来且求食，官无卑高及远迩。男儿上既未能济天下，下又不至饥寒死。吾观九品至一品，其间气味都相似。紫绶朱绂青布衫，颜色不同而已矣。王夫子，别有一事欲劝君，遇酒逢春且欢喜。
送张山人归嵩阳:黄昏惨惨天微雪，修行坊西鼓声绝。张生马瘦衣且单，夜扣柴门与我别。愧君冒寒来别我，为君酤酒张灯火。酒酣火暖与君言，何事入关又出关。答云前年偶下山，四十馀月客长安。长安古来名利地，空手无金行路难。朝游九城陌，肥马轻车欺杀客。暮宿五侯门，残茶冷酒愁杀人。春明门，门前便是嵩山路。幸有云泉容此身，明日辞君且归去。
醉后走笔酬刘五主簿长句之赠兼简张大贾二十四先辈昆季:刘兄文高行孤立，十五年前名翕习。是时相遇在符离，我年二十君三十。得意忘年心迹亲，寓居同县日知闻。衡门寂寞朝寻我，古寺萧条暮访君。朝来暮去多携手，穷巷贫居何所有。秋灯夜写联句诗，春雪朝倾暖寒酒。陴湖绿爱白鸥飞，濉水清怜红鲤肥。偶语闲攀芳树立，相扶醉蹋落花归。张贾弟兄同里巷，乘闲数数来相访，雨天连宿草堂中，月夜徐行石桥上。我年渐长忽自惊，镜中冉冉髭须生。心畏后时同励志，身牵前事各求名。问我栖栖何所适，乡人荐为鹿鸣客。二千里别谢交游，三十韵诗慰行役。出门可怜唯一身，敝裘瘦马入咸秦。冬冬街鼓红尘暗，晚到长安无主人。二贾二张与余弟，驱车逦迤来相继。操词握赋为干戈，锋锐森然胜气多。齐入文场同苦战，五人十载九登科。二张得隽名居甲，美退争雄重告捷。棠棣辉荣并桂枝，芝兰芳馥和荆叶。唯有沅犀屈未伸，握中自谓骇鸡珍。三年不鸣鸣必大，岂独骇鸡当骇人。元和运启千年圣，同遇明时余最幸。始辞秘阁吏王畿，遽列谏垣升禁闱。蹇步何堪鸣珮玉，衰容不称著朝衣。阊阖晨开朝百辟，冕旒不动香烟碧。步登龙尾上虚空，立去天颜无咫尺。宫花似雪从乘舆，禁月如霜坐直庐。身贱每惊随内宴，才微常愧草天书。晚松寒竹新昌第，职居密近门多闭。日暮银台下直回，故人到门门暂开。回头下马一相顾，尘土满衣何处来。敛手炎凉叙未毕，先说旧山今悔出。岐阳旅宦少欢娱，江左羁游费时日。赠我一篇行路吟，吟之句句披沙金。岁月徒催白发貌，泥涂不屈青云心。谁会茫茫天地意，短才获用长才弃。我随鹓鹭入烟云，谬上丹墀为近臣。君同鸾凤栖荆棘，犹著青袍作选人。惆怅知贤不能荐，徒为出入蓬莱殿。月惭谏纸二百张，岁愧俸钱三十万。大底浮荣何足道，几度相逢即身老。且倾斗酒慰羁愁，重话符离问旧游。北巷邻居几家去，东林旧院何人住。武里村花落复开，流沟山色应如故。感此酬君千字诗，醉中分手又何之。须知通塞寻常事，莫叹浮沉先后时。慷慨临歧重相勉，殷勤别后加餐饭。君不见买臣衣锦还故乡，五十身荣未为晚。
和钱员外答卢员外早春独游曲江见寄长句:春来有色暗融融，先到诗情酒思中。柳岸霏微裛尘雨，杏园澹荡开花风。闻君独游心郁郁，薄晚新晴骑马出。醉思诗侣有同年，春叹翰林无暇日。云夫首倡寒玉音，蔚章继和春搜吟。此时我亦闭门坐，一日风光三处心。
长相思:九月西风兴，月冷露华凝。思君秋夜长，一夜魂九升。二月东风来，草拆花心开。思君春日迟，一日肠九回。妾住洛桥北，君住洛桥南。十五即相识，今年二十三。有如女萝草，生在松之侧。蔓短枝苦高，萦回上不得。人言人有愿，愿至天必成。愿作远方兽，步步比肩行。愿作深山木，枝枝连理生。
长恨歌:汉皇重色思倾国，御宇多年求不得。杨家有女初长成，养在深闺人未识。天生丽质难自弃，一朝选在君王侧。回眸一笑百媚生，六宫粉黛无颜色。春寒赐浴华清池，温泉水滑洗凝脂。侍儿扶起娇无力，始是新承恩泽时。云鬓花颜金步摇，芙蓉帐暖度春宵。春宵苦短日高起，从此君王不早朝。承欢侍宴无闲暇，春从春游夜专夜。后宫佳丽三千人，三千宠爱在一身。金屋妆成娇侍夜，玉楼宴罢醉和春。姊妹弟兄皆列土，可怜光彩生门户。遂令天下父母心，不重生男重生女。骊宫高处入青云，仙乐风飘处处闻。缓歌慢舞凝丝竹，尽日君王看不足。渔阳鞞鼓动地来，惊破霓裳羽衣曲。九重城阙烟尘生，千乘万骑西南行。翠华摇摇行复止，西出都门百余里。六军不发无奈何，宛转蛾眉马前死。花钿委地无人收，翠翘金雀玉搔头。君王掩面救不得，回看血泪相和流。黄埃散漫风萧索，云栈萦纡登剑阁。峨嵋山下少人行，旌旗无光日色薄。蜀江水碧蜀山青，圣主朝朝暮暮情。行宫见月伤心色，夜雨闻铃肠断声。天旋日转回龙驭，到此踌躇不能去。马嵬坡下泥土中，不见玉颜空死处。君臣相顾尽沾衣，东望都门信马归。归来池苑皆依旧，太液芙蓉未央柳。芙蓉如面柳如眉，对此如何不泪垂。春风桃李花开夜，秋雨梧桐叶落时。西宫南苑多秋草，宫叶满阶红不扫。梨园弟子白发新，椒房阿监青娥老。夕殿萤飞思悄然，孤灯挑尽未成眠。迟迟钟鼓初长夜，耿耿星河欲曙天。鸳鸯瓦冷霜华重，翡翠衾寒谁与共。悠悠生死别经年，魂魄不曾来入梦。临邛道士鸿都客，能以精诚致魂魄。为感君王展转思，遂教方士殷勤觅。排空驭气奔如电，升天入地求之遍。上穷碧落下黄泉，两处茫茫皆不见。忽闻海上有仙山，山在虚无缥缈间。楼阁玲珑五云起，其中绰约多仙子。中有一人字太真，雪肤花貌参差是。金阙西厢叩玉扃，转教小玉报双成。闻道汉家天子使，九华帐里梦魂惊。揽衣推枕起裴回，珠箔银屏逦迤开。云鬓半偏新睡觉，花冠不整下堂来。风吹仙袂飘飖举，犹似霓裳羽衣舞。玉容寂寞泪阑干，梨花一枝春带雨。含情凝睇谢君王，一别音容两渺茫。昭阳殿里恩爱绝，蓬莱宫中日月长。回头下望人寰处，不见长安见尘雾。唯将旧物表深情，钿合金钗寄将去。钗留一股合一扇，钗擘黄金合分钿。但教心似金钿坚，天上人间会相见。临别殷勤重寄词，词中有誓两心知。七月七日长生殿，夜半无人私语时。在天愿作比翼鸟，在地愿为连理枝。天长地久有时尽，此恨绵绵无绝期。
琵琶引:浔阳江头夜送客，枫叶荻花秋索索。主人下马客在船，举酒欲饮无管弦。醉不成欢惨将别，别时茫茫江浸月。忽闻水上琵琶声，主人忘归客不发。寻声暗问弹者谁，琵琶声停欲语迟。移船相近邀相见，添酒回灯重开宴。千呼万唤始出来，犹抱琵琶半遮面。转轴拨弦三两声，未成曲调先有情。弦弦掩抑声声思，似诉平生不得意。低眉信手续续弹，说尽心中无限事。轻拢慢捻抹复挑，初为霓裳后六幺。大弦嘈嘈如急雨，小弦切切如私语。嘈嘈切切错杂弹，大珠小珠落玉盘。间关莺语花底滑，幽咽泉流水下滩。水泉冷涩弦疑绝，疑绝不通声暂歇。别有幽愁暗恨生，此时无声胜有声。银瓶乍破水浆迸，铁骑突出刀枪鸣。曲终收拨当心画，四弦一声如裂帛。东舟西舫悄无言，唯见江心秋月白。沉吟放拨插弦中，整顿衣裳起敛容。自言本是京城女，家在虾蟆陵下住。十三学得琵琶成，名属教坊第一部。曲罢曾教善才伏，妆成每被秋娘妒。五陵年少争缠头，一曲红绡不知数。钿头云篦击节碎，血色罗裙翻酒污。今年欢笑复明年，秋月春风等闲度。弟走从军阿姨死，暮去朝来颜色故。门前冷落鞍马稀，老大嫁作商人妇。商人重利轻别离，前月浮梁买茶去。去来江口守空船，绕船月明江水寒。夜深忽梦少年事，梦啼妆泪红阑干。我闻琵琶已叹息，又闻此语重唧唧。同是天涯沦落人，相逢何必曾相识。我从去年辞帝京，谪居卧病浔阳城。浔阳小处无音乐，终岁不闻丝竹声。住近湓江地低湿，黄芦苦竹绕宅生。其间旦暮闻何物，杜鹃啼血猿哀鸣。春江花朝秋月夜，往往取酒还独倾。岂无山歌与村笛，呕哑嘲哳难为听。今夜闻君琵琶语，如听仙乐耳暂明。莫辞更坐弹一曲，为君翻作琵琶行。感我此言良久立，却坐促弦弦转急。凄凄不似向前声，满座重闻皆掩泣。座中泣下谁最多，江州司马青衫湿。
代书诗一百韵寄微之:忆在贞元岁，初登典校司。身名同日授，心事一言知。肺腑都无隔，形骸两不羁。疏狂属年少，闲散为官卑。分定金兰契，言通药石规。交贤方汲汲，友直每偲偲。有月多同赏，无杯不共持。秋风拂琴匣，夜雪卷书帷。高上慈恩塔，幽寻皇子陂。唐昌玉蕊会，崇敬牡丹期。笑劝迂辛酒，闲吟短李诗。儒风爱敦质，佛理赏玄师。度日曾无闷，通宵靡不为。双声联律句，八面对宫棋。往往游三省，腾腾出九逵。寒销直城路，春到曲江池。树暖枝条弱，山晴彩翠奇。峰攒石绿点，柳宛麹尘丝。岸草烟铺地，园花雪压枝。早光红照耀，新溜碧逶迤。幄幕侵堤布，盘筵占地施。征伶皆绝艺，选伎悉名姬。粉黛凝春态，金钿耀水嬉。风流夸堕髻，时世斗啼眉。密坐随欢促，华尊逐胜移。香飘歌袂动，翠落舞钗遗。筹插红螺碗，觥飞白玉卮。打嫌调笑易，饮讶卷波迟。残席喧哗散，归鞍酩酊骑。酡颜乌帽侧，醉袖玉鞭垂。紫陌传钟鼓，红尘塞路岐。几时曾暂别，何处不相随。荏苒星霜换，回环节候催。两衙多请告，三考欲成资。运启千年圣，天成万物宜。皆当少壮日，同惜盛明时。光景嗟虚掷，云霄窃暗窥。攻文朝矻矻，讲学夜孜孜。策目穿如札，锋毫锐若锥。繁张获鸟网，坚守钓鱼坻。并受夔龙荐，齐陈晁董词。万言经济略，三策太平基。中第争无敌，专场战不疲。辅车排胜阵，掎角搴降旗。双阙纷容卫，千僚俨等衰。恩随紫泥降，名向白麻披。既在高科选，还从好爵縻。东垣君谏诤，西邑我驱驰。再喜登乌府，多惭侍赤墀。官班分内外，游处遂参差。每列鹓鸾序，偏瞻獬豸姿。简威霜凛冽，衣彩绣葳蕤。正色摧强御，刚肠嫉喔咿。常憎持禄位，不拟保妻儿。养勇期除恶，输忠在灭私。下鞲惊燕雀，当道慑狐狸。南国人无怨，东台吏不欺。理冤多定国，切谏甚辛毗。造次行于是，平生志在兹。道将心共直，言与行兼危。水暗波翻覆，山藏路险巇。未为明主识，已被倖臣疑。木秀遭风折，兰芳遇霰萎。千钧势易压，一柱力难支。腾口因成痏，吹毛遂得疵。忧来吟贝锦，谪去咏江蓠。邂逅尘中遇，殷勤马上辞。贾生离魏阙，王粲向荆夷。水过清源寺，山经绮季祠。心摇汉皋珮，泪堕岘亭碑。驿路缘云际，城楼枕水湄。思乡多绕泽，望阙独登陴。林晚青萧索，江平绿渺瀰。野秋鸣蟋蟀，沙冷聚鸬鹚。官舍黄茅屋，人家苦竹篱。白醪充夜酌，红粟备晨炊。寡鹤摧风翮，鳏鱼失水鬐。暗雏啼渴旦，凉叶坠相思。一点寒灯灭，三声晓角吹。蓝衫经雨故，骢马卧霜羸。念涸谁濡沫，嫌醒自歠醨。耳垂无伯乐，舌在有张仪。负气冲星剑，倾心向日葵。金言自销铄，玉性肯磷缁。伸屈须看蠖，穷通莫问龟。定知身是患，应用道为医。想子今如彼，嗟予独在斯。无憀当岁杪，有梦到天涯。坐阻连襟带，行乖接履綦。润销衣上雾，香散室中芝。念远缘迁贬，惊时为别离。素书三往复，明月七盈亏。旧里非难到，馀欢不可追。树依兴善老，草傍静安衰。前事思如昨，中怀写向谁。北村寻古柏，南宅访辛夷。此日空搔首，何人共解颐。病多知夜永，年长觉秋悲。不饮长如醉，加餐亦似饥。狂吟一千字，因使寄微之。
与诸同年贺座主侍郎新拜太常，同宴萧尚书亭子:宠新卿典礼，会盛客征文。不失迁莺侣，因成贺燕群。池台晴间雪，冠盖暮和云。共仰曾攀处，年深桂尚熏。
叙德书情四十韵，上宣歙翟中丞:元圣生乘运，忠贤出应期。还将稽古力，助立太平基。土控吴兼越，州连歙与池。山河地襟带，军镇国藩维。廉察安江甸，澄清肃海夷。股肱分外守，耳目付中司。楚老歌来暮，秦人咏去思。望如时雨至，福是岁星移。政静民无讼，刑行吏不欺。撝谦惊主宠，阴德畏人知。白玉惭温色，朱绳让直辞。行为时领袖，言作世蓍龟。盛幕招贤士，连营训锐师。光华下鹓鹭，气色动熊罴。出入麾幢引，登临剑戟随。好风迎解榻，美景待搴帷。晴野霞飞绮，春郊柳宛丝。城乌惊画角，江雁避红旗。藉草朱轮驻，攀花紫绶垂。山宜谢公屐，洲称柳家诗。酒气和芳杜，弦声乱子规。分球齐马首，列舞匝蛾眉。醉惜年光晚，欢怜日影迟。回塘排玉棹，归路拥金羁。自顾龙钟者，尝蒙噢咻之。仰山尘不让，涉海水难为。身忝乡人荐，名因国士推。提携增善价，拂拭长妍姿。射策端心术，迁乔整羽仪。幸穿杨远叶，谬折桂高枝。佩德潜书带，铭仁暗勒肌。饬躬趋馆舍，拜手挹阶墀。霄汉程虽在，风尘迹尚卑。敝衣羞布素，败屋厌茅茨。养乏晨昏膳，居无伏腊资。盛时贫可耻，壮岁病堪嗤。擢第名方立，耽书力未疲。磨铅重剸割，策蹇再奔驰。相马须怜瘦，呼鹰正及饥。扶摇重即事，会有答恩时。
酬哥舒大见赠:去岁欢游何处去，曲江西岸杏园东。花下忘归因美景，尊前劝酒是春风。各从微宦风尘里，共度流年离别中。今日相逢愁又喜，八人分散两人同。
城东闲游:宠辱忧欢不到情，任他朝市自营营。独寻秋景城东去，白鹿原头信马行。
送张南简入蜀:昨日诏书下，求贤访陆沉。无论能与否，皆起徇名心。君独南游去，云山蜀路深。
曲江忆元九:春来无伴闲游少，行乐三分减二分。何况今朝杏园里，闲人逢尽不逢君。
自城东至以诗代书，戏招李六拾遗、崔二十六先辈:青门走马趁心期，惆怅归来已校迟。应过唐昌玉蕊后，犹当崇敬牡丹时。暂游还忆崔先辈，欲醉先邀李拾遗。尚残半月芸香俸，不作归粮作酒赀。
县西郊秋寄赠马造:紫阁峰西清渭东，野烟深处夕阳中。风荷老叶萧条绿，水蓼残花寂寞红。我厌宦游君失意，可怜秋思两心同。
酬王十八、李大见招游山:自怜幽会心期阻，复愧嘉招书信频。王事牵身去不得，满山松雪属他人。
游云居寺，赠穆三十六地主:乱峰深处云居路，共蹋花行独惜春。胜地本来无定主，大都山属爱山人。
期李二十文略、王十八质夫不至，独宿仙游寺:文略也从牵吏役，质夫何故恋嚣尘。始知解爱山中宿，千万人中无一人。
春送卢秀才下第游太原谒严尚书:未将时会合，且与俗浮沉。鸿养青冥翮，蛟潜云雨心。烟郊春别远，风碛暮程深。墨客投何处，并州旧翰林。
长安送柳大东归:白社羁游伴，青门远别离。浮名相引住，归路不同归。
送文畅上人东游:得道即无著，随缘西复东。貌依年腊老，心到夜禅空。山宿驯溪虎，江行滤水虫。悠悠尘客思，春满碧云中。
社日关路作:晚景函关路，凉风社日天。青岩新有燕，红树欲无蝉。愁立驿楼上，厌行官堠前。萧条秋兴苦，渐近二毛年。
除夜宿洺州:家寄关西住，身为河北游。萧条岁除夜，旅泊在洺州。
游仙游山:暗将心地出人间，五六年来人怪闲。自嫌恋著未全尽，犹爱云泉多在山。
秘书省中忆旧山:厌从薄宦校青简，悔别故山思白云。犹喜兰台非傲吏，归时应免动移文。
赋得古原草送别:离离原上草，一岁一枯荣。野火烧不尽，春风吹又生。远芳侵古道，晴翠接荒城。又送王孙去，萋萋满别情。
长安正月十五日:喧喧车骑帝王州，羁病无心逐胜游。明月春风三五夜，万人行乐一人愁。
寒食卧病:病逢佳节长叹息，春雨濛濛榆柳色。羸坐全非旧日容，扶行半是他人力。喧喧里巷蹋青归，笑闭柴门度寒食。
宿桐庐馆，同崔存度醉后作:江海漂漂共旅游，一尊相劝散穷愁。夜深醒后愁还在，雨滴梧桐山馆秋。
同钱员外题绝粮僧巨川:三十年来坐对山，唯将无事化人间。斋时往往闻钟笑，一食何如不食闲。
绝句代书赠钱员外:欲寻秋景闲行去，君病多慵我兴孤。可惜今朝山最好，强能骑马出来无。
送王十八归山，寄题仙游寺:曾于太白峰前住，数到仙游寺里来。黑水澄时潭底出，白云破处洞门开。林间暖酒烧红叶，石上题诗扫绿苔。惆怅旧游那复到，菊花时节羡君回。
曲江早春:曲江柳条渐无力，杏园伯劳初有声。可怜春浅游人少，好傍池边下马行。
酬王十八见寄:秋思太白峰头雪，晴忆仙游洞口云。未报皇恩归未得，惭君为寄北山文。
立春日酬钱员外曲江同行见赠:下直遇春日，垂鞭出禁闱。两人携手语，十里看山归。柳色早黄浅，水文新绿微。风光向晚好，车马近南稀。机尽笑相顾，不惊鸥鹭飞。
惜牡丹花二首:惆怅阶前红牡丹，晚来唯有两枝残。明朝风起应吹尽，夜惜衰红把火看。寂寞萎红低向雨，离披破艳散随风。晴明落地犹惆怅，何况飘零泥土中。
上巳日恩赐曲江宴会即事:赐欢仍许醉，此会兴如何。翰苑主恩重，曲江春意多。花低羞艳妓，莺散让清歌。共道升平乐，元和胜永和。
秋思:病眠夜少梦，闲立秋多思。寂寞余雨晴，萧条早寒至。鸟栖红叶树，月照青苔地。何况镜中年，又过三十二。
春夜喜雪，有怀王二十二:夜雪有佳趣，幽人出书帷。微寒生枕席，轻素对阶墀。坐罢楚弦曲，起吟班扇诗。明宜灭烛后，净爱褰帘时。窗引曙色早，庭销春气迟。山阴应有兴，不卧待徽之。
酬和元九东川路诗十二首。江楼月:嘉陵江曲曲江池，明月虽同人别离。一宵光景潜相忆，两地阴晴远不知。谁料江边怀我夜，正当池畔望君时。今朝共语方同悔，不解多情先寄诗。
和元九与吕二同宿话旧感赠:见君新赠吕君诗，忆得同年行乐时。争入杏园齐马首，潜过柳曲斗蛾眉。八人云散俱游宦，七度花开尽别离。闻道秋娘犹且在，至今时复问微之。
游悟贞寺回山下别张殷衡:世缘未了治不得，孤负青山心共知。愁君又入都门去，即是红尘满眼时。
村居二首:田园莽苍经春早，篱落萧条尽日风。若问经过谈笑者，不过田舍白头翁。门闭仍逢雪，厨寒未起烟。贫家重寥落，半为日高眠。
和梦游春诗一百韵:昔君梦游春，梦游仙山曲。怳若有所遇，似惬平生欲。因寻菖蒲水，渐入桃花谷。到一红楼家，爱之看不足。池流渡清泚，草嫩蹋绿蓐。门柳暗全低，檐樱红半熟。转行深深院，过尽重重屋。乌龙卧不惊，青鸟飞相逐。渐闻玉珮响，始辨珠履躅。遥见窗下人，娉婷十五六。霞光抱明月，莲艳开初旭。缥缈云雨仙，氛氲兰麝馥。风流薄梳洗，时世宽妆束。袖软异文绫，裾轻单丝縠。裙腰银线压，梳掌金筐蹙。带襭紫蒲萄，袴花红石竹。凝情都未语，付意微相瞩。眉敛远山青，鬟低片云绿。帐牵翡翠带，被解鸳鸯襆。秀色似堪餐，秾华如可掬。半卷锦头席，斜铺绣腰褥。朱唇素指匀，粉汗红绵扑。心惊睡易觉，梦断魂难续。笼委独栖禽，剑分连理木。存诚期有感，誓志贞无黩。京洛八九春，未曾花里宿。壮年徒自弃，佳会应无复。鸾歌不重闻，凤兆从兹卜。韦门女清贵，裴氏甥贤淑。罗扇夹花灯，金鞍攒绣毂。既倾南国貌，遂坦东床腹。刘阮心渐忘，潘杨意方睦。新修履信第，初食尚书禄。九酝备圣贤，八珍穷水陆。秦家重萧史，彦辅怜卫叔。朝馔馈独盘，夜醪倾百斛。亲宾盛辉赫，妓乐纷晔煜。宿醉才解酲，朝欢俄枕麹。饮过君子争，令甚将军酷。酩酊歌鹧鸪，颠狂舞鸲鹆。月流春夜短，日下秋天速。谢傅隙过驹，萧娘风过烛。全凋蕣花折，半死梧桐秃。暗镜对孤鸾，哀弦留寡鹄。凄凄隔幽显，冉冉移寒燠。万事此时休，百身何处赎。提携小儿女，将领旧姻族。再入朱门行，一傍青楼哭。枥空无厩马，水涸失池鹜。摇落废井梧，荒凉故篱菊。莓苔上几阁，尘土生琴筑。舞榭缀蟏蛸，歌梁聚蝙蝠。嫁分红粉妾，卖散苍头仆。门客思彷徨，家人泣咿噢。心期正萧索，宦序仍拘跼。怀策入崤函，驱车辞郏鄏。逢时念既济，聚学思大畜。端详筮仕蓍，磨拭穿杨镞。始从雠校职，首中贤良目。一拔侍瑶墀，再升纡绣服。誓酬君王宠，愿使朝廷肃。密勿奏封章，清明操宪牍。鹰鞲中病下，豸角当邪触。纠谬静东周，申冤动南蜀。危言诋阍寺，直气忤钧轴。不忍曲作钩，乍能折为玉。扪心无愧畏，腾口有谤讟。只要明是非，何曾虞祸福。车摧太行路，剑落酆城狱。襄汉问修途，荆蛮指殊俗。谪为江府掾，遣事荆州牧。趋走谒麾幢，喧烦视鞭朴。簿书常自领，缧囚每亲鞫。竟日坐官曹，经旬旷休沐。宅荒渚宫草，马瘦畬田粟。薄俸等涓毫，微官同桎梏。月中照形影，天际辞骨肉。鹤病翅羽垂，兽穷爪牙缩。行看须间白，谁劝杯中绿。时伤大野麟，命问长沙鵩。夏梅山雨渍，秋瘴江云毒。巴水白茫茫，楚山青簇簇。吟君七十韵，是我心所蓄。既去诚莫追，将来幸前勖。欲除忧恼病，当取禅经读。须悟事皆空，无令念将属。请思游春梦，此梦何闪倏。艳色即空花，浮生乃焦谷。良姻在嘉偶，顷克为单独。入仕欲荣身，须臾成黜辱。合者离之始，乐兮忧所伏。愁恨僧祇长，欢荣刹那促。觉悟因傍喻，迷执由当局。膏明诱暗蛾，阳焱奔痴鹿。贪为苦聚落，爱是悲林麓。水荡无明波，轮回死生辐。尘应甘露洒，垢待醍醐浴。障要智灯烧，魔须慧刀戮。外熏性易染，内战心难衄。法句与心王，期君日三复。
渭村退居，寄礼部崔侍郎、翰林钱舍人诗一百韵:圣代元和岁，闲居渭水阳。不才甘命舛，多幸遇时康。朝野分伦序，贤愚定否臧。重文疏卜式，尚少弃冯唐。由是推天运，从兹乐性场。笼禽放高翥，雾豹得深藏。世虑休相扰，身谋且自强。犹须务衣食，未免事农桑。薙草通三径，开田占一坊。昼扉扃白版，夜碓扫黄粱。隙地治场圃，闲时粪土疆。枳篱编刺夹，薤垄擘科秧。穑力嫌身病，农心愿岁穰。朝衣典杯酒，佩剑博牛羊。困倚栽松锸，饥提采蕨筐。引泉来后涧，移竹下前冈。生计虽勤苦，家资甚渺茫。尘埃常满甑，钱帛少盈囊。弟病仍扶杖，妻愁不出房。传衣念蓝缕，举案笑糟糠。犬吠村胥闹，蝉鸣织妇忙。纳租看县帖，输粟问军仓。夕歇攀村树，秋行绕野塘。云容阴惨澹，月色冷悠扬。荞麦铺花白，棠梨间叶黄。早寒风摵摵，新霁月苍苍。园菜迎霜死，庭芜过雨荒。檐空愁宿燕，壁暗思啼螀。眼为看书损，肱因运甓伤。病骸浑似木，老鬓欲成霜。少睡知年长，端忧觉夜长。旧游多废忘，往事偶思量。忽忆烟霄路，常陪剑履行。登朝思检束，入阁学趋跄。命偶风云会，恩覃雨露霶。沾枯发枝叶，磨钝起锋铓。崔阁连镳骛，钱兄接翼翔。齐竽混韶夏，燕石厕琳琅。同日升金马，分宵直未央。共词加宠命，合表谢恩光。厩马骄初跨，天厨味始尝。朝晡颁饼饵，寒暑赐衣裳。对秉鹅毛笔，俱含鸡舌香。青缣衾薄絮，朱里幕高张。昼食恒连案，宵眠每并床。差肩承诏旨，连署进封章。起草偏同视，疑文最共详。灭私容点窜，穷理析毫芒。便共输肝胆，何曾异肺肠。慎微参石奋，决密与张汤。禁闼青交琐，宫垣紫界墙。井阑排菡萏，檐瓦斗鸳鸯。楼额题鳷鹊，池心浴凤凰。风枝万年动，温树四时芳。宿露凝金掌，晨晖上璧珰。砌筠涂绿粉，庭果滴红浆。晓从朝兴庆，春陪宴柏梁。传呼鞭索索，拜舞珮锵锵。仙仗环双阙，神兵辟两厢。火翻红尾旆，冰卓白竿枪。滉漾经鱼藻，深沈近浴堂。分庭皆命妇，对院即储皇。贵主冠浮动，亲王辔闹装。金钿相照耀，朱紫间荧煌。球簇桃花绮，歌巡竹叶觞。洼银中贵带，昂黛内人妆。赐禊东城下，颁酺曲水傍。尊罍分圣酒，妓乐借仙倡。浅酌看红药，徐吟把绿杨。宴回过御陌，行歇入僧房。白鹿原东脚，青龙寺北廊。望春花景暖，避暑竹风凉。下直闲如社，寻芳醉似狂。有时还后到，无处不相将。鸡鹤初虽杂，萧兰久乃彰。来燕隗贵重，去鲁孔恓惶。聚散期难定，飞沉势不常。五年同昼夜，一别似参商。屈折孤生竹，销摧百炼钢。途穷任憔悴，道在肯彷徨。尚念遗簪折，仍怜病雀疮。恤寒分赐帛，救馁减馀粮。药物来盈裹，书题寄满箱。殷勤翰林主，珍重礼闱郎。喣沫诚多谢，抟扶岂所望。提携劳气力，吹簸不飞扬。拙劣才何用，龙钟分自当。妆嫫徒费黛，磨甋讵成璋。习隐将时背，干名与道妨。外身宗老氏，齐物学蒙庄。疏放遗千虑，愚蒙守一方。乐天无怨叹，倚命不劻勷。愤懑胸须豁，交加臂莫攘。珠沉犹是宝，金跃未为祥。泥尾休摇掉，灰心罢激昂。渐闲亲道友，因病事医王。息乱归禅定，存神入坐亡。断痴求慧剑，济苦得慈航。不动为吾志，无何是我乡。可怜身与世，从此两相忘。
题卢秘书夏日新栽竹二十韵:湘竹初封植，卢生此考槃。久持霜节苦，新托露根难。等度须当砌，疏稠要满阑。买怜分薄俸，栽称作闲官。叶翦蓝罗碎，茎抽玉琯端。几声清淅沥，一簇绿檀栾。未夜青岚入，先秋白露团。拂肩摇翡翠，熨手弄琅玕。韵透窗风起，阴铺砌月残。炎天闻觉冷，窄地见疑宽。梢动胜摇扇，枝低好挂冠。碧笼烟幕幕，珠洒雨珊珊。晚箨晴云展，阴芽蛰虺蟠。爱从抽马策，惜未截鱼竿。松韵徒烦听，桃夭不足观。梁惭当家杏，台陋本司兰。撑拨诗人兴，勾牵酒客欢。静连芦簟滑，凉拂葛衣单。岂止消时暑，应能保岁寒。莫同凡草木，一种夏中看。
游城南，留元九、李二十晚归:老游春饮莫相违，不独花稀人亦稀。更劝残杯看日影，犹应趁得鼓声归。
重到城七绝句。裴五:莫怪相逢无笑语，感今思旧戟门前。张家伯仲偏相似，每见清扬一惘然。
重到城七绝句。恒寂师:旧游分散人零落，如此伤心事几条。会逐禅师坐禅去，一时灭尽定中消。
曲江醉后赠诸亲故:郭东丘墓何年客，江畔风光几日春。只合殷勤逐杯酒，不须疏索向交亲。中天或有长生药，下界应无不死人。除却醉来开口笑，世间何事更关身。
微之到通州日授馆未安见尘壁间有数行字读之…因酬长句:十五年前似梦游，曾将诗句结风流。偶助笑歌嘲阿软，可知传诵到通州。昔教红袖佳人唱，今遣青衫司马愁。惆怅又闻题处所，雨淋江馆破墙头。
得微之到官后书备知通州之事怅然有感因成四章:来书子细说通州，州在山根峡岸头。四面千重火云合，中心一道瘴江流。虫蛇白昼拦官道，蚊蚋黄昏扑郡楼。何罪遣君居此地，天高无处问来由。匼匝巅山万仞余，人家应似甑中居。寅年篱下多逢虎，亥日沙头始卖鱼。衣斑梅雨长须熨，米涩畬田不解锄。努力安心过三考，已曾愁杀李尚书。人稀地僻医巫少，夏旱秋霖瘴疟多。老去一身须爱惜，别来四体得如何。侏儒饱笑东方朔，薏苡谗忧马伏波。莫遣沉愁结成病，时时一唱濯缨歌。通州海内恓惶地，司马人间冗长官。伤鸟有弦惊不定，卧龙无水动应难。剑埋狱底谁深掘，松偃霜中尽冷看。举目争能不惆怅，高车大马满长安。
白鹭:人生四十未全衰，我为愁多白发垂。何故水边双白鹭，无愁头上亦垂丝。
卢侍御与崔评事为予于黄鹤楼置宴，宴罢同望:江边黄鹤古时楼，劳置华筵待我游。楚思淼茫云水冷，商声清脆管弦秋。白花浪溅头陀寺，红叶林笼鹦鹉洲。总是平生未行处，醉来堪赏醒堪愁。
放言五首:朝真暮伪何人辨，古往今来底事无。但爱臧生能诈圣，可知宁子解佯愚。草萤有耀终非火，荷露虽团岂是珠。不取燔柴兼照乘，可怜光彩亦何殊。世途倚伏都无定，尘网牵缠卒未休。祸福回还车转毂，荣枯反覆手藏钩。龟灵未免刳肠患，马失应无折足忧。不信君看弈棋者，输赢须待局终头。赠君一法决狐疑，不用钻龟与祝蓍。试玉要烧三日满，辨材须待七年期。周公恐惧流言后，王莽谦恭未篡时。向使当初身便死，一生真伪复谁知。谁家第宅成还破，何处亲宾哭复歌。昨日屋头堪炙手，今朝门外好张罗。北邙未省留闲地，东海何曾有定波。莫笑贱贫夸富贵，共成枯骨两如何。泰山不要欺毫末，颜子无心羡老彭。松树千年终是朽，槿花一日自为荣。何须恋世常忧死，亦莫嫌身漫厌生。生去死来都是幻，幻人哀乐系何情。
独树浦雨夜寄李六郎中:忽忆两家同里巷，何曾一处不追随。闲游预算分朝日，静语多同待漏时。花下放狂冲黑饮，灯前起坐彻明棋。可知风雨孤舟夜，芦苇丛中作此诗。
东南行一百韵寄通州元九侍御澧州李十一舍人…窦七校书:南去经三楚，东来过五湖。山头看候馆，水面问征途。地远穷江界，天低极海隅。飘零同落叶，浩荡似乘桴。渐觉乡原异，深知土产殊。夷音语嘲哳，蛮态笑睢盱。水市通闤闠，烟村混舳舻。吏征渔户税，人纳火田租。亥日饶虾蟹，寅年足虎貙。成人男作丱，事鬼女为巫。楼暗攒倡妇，堤长簇贩夫。夜船论铺赁，春酒断瓶酤。见果皆卢橘，闻禽悉鹧鸪。山歌猿独叫，野哭鸟相呼。岭徼云成栈，江郊水当郛。月移翘柱鹤，风泛飐樯乌。鳌碍潮无信，蛟惊浪不虞。鼍鸣江擂鼓，蜃气海浮图。树裂山魈穴，沙含水弩枢。喘牛犁紫芋，羸马放青菰。绣面谁家婢，鸦头几岁奴。泥中采菱芡，烧后拾樵苏。鼎腻愁烹鳖，盘腥厌脍鲈。钟仪徒恋楚，张翰浪思吴。气序凉还热，光阴旦复晡。身方逐萍梗，年欲近桑榆。渭北田园废，江西岁月徂。忆归恒惨淡，怀旧忽踟蹰。自念咸秦客，尝为邹鲁儒。蕴藏经国术，轻弃度关繻。赋力凌鹦鹉，词锋敌辘轳。战文重掉鞅，射策一弯弧。崔杜鞭齐下，元韦辔并驱。名声逼扬马，交分过萧朱。世务轻摩揣，周行窃觊觎。风云皆会合，雨露各沾濡。共遇升平代，偏惭固陋躯。承明连夜直，建礼拂晨趋。美服颁王府，珍羞降御厨。议高通白虎，谏切伏青蒲。柏殿行陪宴，花楼走看酺。神旗张鸟兽，天籁动笙竽。戈剑星芒耀，鱼龙电策驱。定场排越伎，促坐进吴歈。缥缈疑仙乐，婵娟胜画图。歌鬟低翠羽，舞汗堕红珠。别选闲游伴，潜招小饮徒。一杯愁已破，三醆气弥粗。软美仇家酒，幽闲葛氏姝。十千方得斗，二八正当垆。论笑杓胡律，谈怜巩嗫嚅。李酣犹短窦，庾醉更蔫迂。鞍马呼教住，骰盘喝遣输。长驱波卷白，连掷采成卢。筹并频逃席，觥严列置盂。满卮那可灌，颓玉不胜扶。入视中枢草，归乘内厩驹。醉曾冲宰相，骄不揖金吾。日近恩虽重，云高势却孤。翻身落霄汉，失脚倒泥涂。博望移门籍，浔阳佐郡符。时情变寒暑，世利算锱铢。即日辞双阙，明朝别九衢。播迁分郡国，次第出京都。秦岭驰三驿，商山上二邘。岘阳亭寂寞，夏口路崎岖。大道全生棘，中丁尽执殳。江关未撤警，淮寇尚稽诛。林对东西寺，山分大小姑。庐峰莲刻削，湓浦带萦纡。九派吞青草，孤城覆绿芜。黄昏钟寂寂，清晓角呜呜。春色辞门柳，秋声到井梧。残芳悲鶗鴂，暮节感茱萸。蕊坼金英菊，花飘雪片芦。波红日斜没，沙白月平铺。几见林抽笋，频惊燕引雏。岁华何倏忽，年少不须臾。眇默思千古，苍茫想八区。孔穷缘底事，颜夭有何辜。龙智犹经醢，龟灵未免刳。穷通应已定，圣哲不能逾。况我身谋拙，逢他厄运拘。漂流随大海，锤锻任洪炉。险阻尝之矣，栖迟命也夫。沉冥消意气，穷饿耗肌肤。防瘴和残药，迎寒补旧襦。书床鸣蟋蟀，琴匣网蜘蛛。贫室如悬磬，端忧剧守株。时遭人指点，数被鬼揶揄。兀兀都疑梦，昏昏半是愚。女惊朝不起，妻怪夜长吁。万里抛朋侣，三年隔友于。自然悲聚散，不是恨荣枯。去夏微之疟，今春席八殂。天涯书达否，泉下哭知无。谩写诗盈卷，空盛酒满壶。只添新怅望，岂复旧欢娱。壮志因愁减，衰容与病俱。相逢应不识，满颔白髭须。
宿西林寺:木落天晴山翠开，爱山骑马入山来。心知不及柴桑令，一宿西林便却回。
代春赠:山吐晴岚水放光，辛夷花白柳梢黄。但知莫作江西意，风景何曾异帝乡。
游宝称寺:竹寺初晴日，花塘欲晓春。野猿疑弄客，山鸟似呼人。酒嫩倾金液，茶新碾玉尘。可怜幽静地，堪寄老慵身。
早春闻提壶鸟，因题邻家:厌听秋猿催下泪，喜闻春鸟劝提壶。谁家红树先花发，何处青楼有酒酤。进士粗豪寻静尽，拾遗风采近都无。欲期明日东邻醉，变作腾腾一俗夫。
湖亭望水:久雨南湖涨，新晴北客过。日沉红有影，风定绿无波。岸没闾阎少，滩平船舫多。可怜心赏处，其奈独游何。
闲游:外事因慵废，中怀与静期。寻泉上山远，看笋出林迟。白石磨樵斧，青竿理钓丝。澄清深浅好，最爱夕阳时。
霖雨苦多，江湖暴涨，块然独望，因题北亭:自作浔阳客，无如苦雨何。阴昏晴日少，闲闷睡时多。湖阔将天合，云低与水和。篱根舟子语，巷口钓人歌。雾岛沉黄气，风帆蹙白波。门前车马道，一宿变江河。
春末夏初闲游江郭二首:闲出乘轻屐，徐行蹋软沙。观鱼傍湓浦，看竹入杨家。林迸穿篱笋，藤飘落水花。雨埋钓舟小，风飏酒旗斜。嫩剥青菱角，浓煎白茗芽。淹留不知夕，城树欲栖鸦。柳影繁初合，莺声涩渐稀。早梅迎夏结，残絮送春飞。西日韶光尽，南风暑气微。展张新小簟，熨帖旧生衣。绿蚁杯香嫩，红丝脍缕肥。故园无此味，何必苦思归。
晚出西郊:散吏闲如客，贫州冷似村。早凉湖北岸，残照郭西门。懒镊从须白，休治任眼昏。老来何所用，少兴不多言。
夜宿江浦，闻元八改官，因寄此什:君游丹陛已三迁，我泛沧浪欲二年。剑珮晓趋双凤阙，烟波夜宿一渔船。交亲尽在青云上，乡国遥抛白日边。若报生涯应笑杀，结茅栽芋种畬田。
百花亭晚望夜归:百花亭上晚裴回，云影阴晴掩复开。日色悠扬映山尽，雨声萧飒渡江来。鬓毛遇病双如雪，心绪逢秋一似灰。向夜欲归愁未了，满湖明月小船回。
寄李相公、崔侍郎、钱舍人:曾陪鹤驭两三仙，亲侍龙舆四五年。天上欢华春有限，世间漂泊海无边。荣枯事过都成梦，忧喜心忘便是禅。官满更归何处去，香炉峰在宅门前。
元和十二年淮寇未平诏停岁仗愤然有感率尔成章:闻停岁仗轸皇情，应为淮西寇未平。不分气从歌里发，无明心向酒中生。愚计忽思飞短檄，狂心便欲请长缨。从来妄动多如此，自笑何曾得事成。
雨夜赠元十八:卑湿沙头宅，连阴雨夜天。共听檐溜滴，心事两悠然。把酒循环饮，移床曲尺眠。莫言非故旧，相识已三年。
寒食江畔:草香沙暖水云晴，风景令人忆帝京。还似往年春气味，不宜今日病心情。闻莺树下沈吟立，信马江头取次行。忽见紫桐花怅望，下邽明日是清明。
三月三日登庾楼寄庾三十二:三日欢游辞曲水，二年愁卧在长沙。每登高处长相忆，何况兹楼属庾家。
闻李六景俭自河东令授唐邓行军司马，以诗贺之:谁能淮上静风波，闻道河东应此科。不独文词供奏记，定将谈笑解兵戈。泥埋剑戟终难久，水借蛟龙可在多。四十著绯军司马，男儿官职未蹉跎。
咏怀:自从委顺任浮沈，渐觉年多功用深。面上减除忧喜色，胸中消尽是非心。妻儿不问唯耽酒，冠盖皆慵只抱琴。长笑灵均不知命，江蓠丛畔苦悲吟。
重题:喜入山林初息影，厌趋朝市久劳生。早年薄有烟霞志，岁晚深谙世俗情。已许虎溪云里卧，不争龙尾道前行。从兹耳界应清净，免见啾啾毁誉声。长松树下小溪头，班鹿胎巾白布裘。药圃茶园为产业，野麋林鹤是交游。云生涧户衣裳润，岚隐山厨火烛幽。最爱一泉新引得，清泠屈曲绕阶流。日高睡足犹慵起，小阁重衾不怕寒。遗爱寺钟欹枕听，香炉峰雪拨帘看。匡庐便是逃名地，司马仍为送老官。心泰身宁是归处，故乡何独在长安。宦途自此心长别，世事从今口不言。岂止形骸同土木，兼将寿夭任乾坤。胸中壮气犹须遣，身外浮荣何足论。还有一条遗恨事，高家门馆未酬恩。
携诸山客同上香炉峰遇雨而还沾濡狼藉互相笑谑题此解嘲:萧洒登山去，龙钟遇雨回。磴危攀薜荔，石滑践莓苔。袜污君相谑，鞋穿我自咍。莫欺泥土脚，曾蹋玉阶来。
西河雨夜送客:云黑雨翛翛，江昏水暗流。有风催解缆，无月伴登楼。酒罢无多兴，帆开不少留。唯看一点火，遥认是行舟。
晚题东林寺双池:向晚双池好，初晴百物新。袅枝翻翠羽，溅水跃红鳞。萍泛同游子，莲开当丽人。临流一惆怅，还忆曲江春。
赠内子:白发长兴叹，青娥亦伴愁。寒衣补灯下，小女戏床头。暗淡屏帏故，凄凉枕席秋。贫中有等级，犹胜嫁黔娄。
送客春游岭南二十韵:已讶游何远，仍嗟别太频。离容君蹙促，赠语我殷勤。迢递天南面，苍茫海北漘。诃陵国分界，交趾郡为邻。蓊郁三光晦，温暾四气匀。阴晴变寒暑，昏晓错星辰。瘴地难为老，蛮陬不易驯。土民稀白首，洞主尽黄巾。战舰犹惊浪，戎车未息尘。红旗围卉服，紫绶裹文身。面苦桄榔裛，浆酸橄榄新。牙樯迎海舶，铜鼓赛江神。不冻贪泉暖，无霜毒草春。云烟蟒蛇气，刀剑鳄鱼鳞。路足羁栖客，官多谪逐臣。天黄生飓母，雨黑长枫人。回使先传语，征轩早返轮。须防杯里蛊，莫爱橐中珍。北与南殊俗，身将货孰亲。尝闻君子诫，忧道不忧贫。
得行简书，闻欲下峡，先以诗寄:朝来又得东川信，欲取春初发梓州。书报九江闻暂喜，路经三峡想还愁。潇湘瘴雾加餐饭，滟滪惊波稳泊舟。欲寄两行迎尔泪，长江不肯向西流。
南湖早春:风回云断雨初晴，返照湖边暖复明。乱点碎红山杏发，平铺新绿水蘋生。翅低白雁飞仍重，舌涩黄鹂语未成。不道江南春不好，年年衰病减心情。
梦亡友刘太白同游彰敬寺:三千里外卧江州，十五年前哭老刘。昨夜梦中彰敬寺，死生魂魄暂同游。
十二年冬江西温暖，喜元八寄金石棱到，因题此诗:今冬腊候不严凝，暖雾温风气上腾。山脚崦中才有雪，江流慢处亦无冰。欲将何药防春瘴，只有元家金石棱。
衰病:老辞游冶寻花伴，病别荒狂旧酒徒。更恐五年三岁后，些些谭笑亦应无。
偶宴有怀:遇兴寻文客，因欢命酒徒。春游忆亲故，夜会似京都。诗思闲仍在，乡愁醉暂无。狂来欲起舞，惭见白髭须。
雨中赴刘十九二林之期及到寺刘已先去因以四韵寄之:云中台殿泥中路，既阻同游懒却还。将谓独愁犹对雨，不知多兴已寻山。才应行到千峰里，只校来迟半日间。最惜杜鹃花烂漫，春风吹尽不同攀。
寄微之:帝城行乐日纷纷，天畔穷愁我与君。秦女笑歌春不见，巴猿啼哭夜常闻。何处琵琶弦似语，谁家呙堕髻如云。人生多少欢娱事，那独千分无一分。
九日醉吟:有恨头还白，无情菊自黄。一为州司马，三见岁重阳。剑匣尘埃满，笼禽日月长。身从渔父笑，门任雀罗张。问疾因留客，听吟偶置觞。叹时论倚伏，怀旧数存亡。奈老应无计，治愁或有方。无过学王绩，唯以醉为乡。
题遗爱寺前溪松:偃亚长松树，侵临小石溪。静将流水对，高共远峰齐。翠盖烟笼密，花幢雪压低。与僧清影坐，借鹤稳枝栖。笔写形难似，琴偷韵易迷。暑天风槭槭，晴夜露凄凄。独契依为舍，闲行绕作蹊。栋梁君莫采，留著伴幽栖。
春江闲步，赠张山人:江景又妍和，牵愁发浩歌。晴沙金屑色，春水麹尘波。红簇交枝杏，青含卷叶荷。藉莎怜软暖，憩树爱婆娑。书信朝贤断，知音野老多。相逢不闲语，争奈日长何。
自江州司马授忠州刺史，仰荷圣泽，聊书鄙诚:炎瘴抛身远，泥涂索脚难。网初鳞拨剌，笼久翅摧残。雷电颁时令，阳和变岁寒。遗簪承旧念，剖竹授新官。乡觉前程近，心随外事宽。生还应有分，西笑问长安。
洪州逢熊孺登:靖安院里辛夷下，醉笑狂吟气最粗。莫问别来多少苦，低头看取白髭须。
行次夏口，先寄李大夫:连山断处大江流，红旆逶迤镇上游。幕下翱翔秦御史，军前奔走汉诸侯。曾陪剑履升鸾殿，欲谒旌幢入鹤楼。假著绯袍君莫笑，恩深始得向忠州。
江州赴忠州，至江陵已来，舟中示舍弟五十韵:昔作咸秦客，常思江海行。今来仍尽室，此去又专城。典午犹为幸，分忧固是荣。簈星州乘送，艛艓驿船迎。共载皆妻子，同游即弟兄。宁辞浪迹远，且贵赏心并。云展帆高挂，飙驰棹迅征。溯流从汉浦，循路转荆衡。山逐时移色，江随地改名。风光近东早，水木向南清。夏口烟孤起，湘川雨半晴。日煎红浪沸，月射白砂明。北渚寒留雁，南枝暖待莺。骈朱桃露萼，点翠柳含萌。亥市鱼盐聚，神林鼓笛鸣。壶浆椒叶气，歌曲竹枝声。系缆怜沙静，垂纶爱岸平。水餐红粒稻，野茹紫花菁。瓯泛茶如乳，台粘酒似饧。脍长抽锦缕，藕脆削琼英。容易来千里，斯须进一程。未曾劳气力，渐觉有心情。卧稳添春睡，行迟带酒酲。忽愁牵世网，便欲濯尘缨。早接文场战，曾争翰苑盟。掉头称俊造，翘足取公卿。且昧随时义，徒输报国诚。众排恩易失，偏压势先倾。虎尾忧危切，鸿毛性命轻。烛蛾谁救活，蚕茧自缠萦。敛手辞双阙，回眸望两京。长沙抛贾谊，漳浦卧刘桢。鶗鴂鸣还歇，蟾蜍破又盈。年光同激箭，乡思极摇旌。潦倒亲知笑，衰羸旧识惊。乌头因感白，鱼尾为劳赪。剑学将何用，丹烧竟不成。孤舟萍一叶，双鬓雪千茎。老见人情尽，闲思物理精。如汤探冷热，似博斗输赢。险路应须避，迷途莫共争。此心知止足，何物要经营。玉向泥中洁，松经雪后贞。无妨隐朝市，不必谢寰瀛。但在前非悟，期无后患婴。多知非景福，少语是元亨。晦即全身药，明为伐性兵。昏昏随世俗，蠢蠢学黎甿。鸟以能言，龟缘入梦烹。知之一何晚，犹足保余生。3
入峡次巴东:不知远郡何时到，犹喜全家此去同。万里王程三峡外，百年生计一舟中。巫山暮足沾花雨，陇水春多逆浪风。两片红旌数声鼓，使君艛艓上巴东。
十年三月三十日别微之于沣上十四年…为他年会话张本也:沣水店头春尽日，送君上马谪通川。夷陵峡口明月夜，此处逢君是偶然。一别五年方见面，相携三宿未回船。坐从日暮唯长叹，语到天明竟未眠。齿发蹉跎将五十，关河迢递过三千。生涯共寄沧江上，乡国俱抛白日边。往事渺茫都似梦，旧游流落半归泉。醉悲洒泪春杯里，吟苦支颐晓烛前。莫问龙钟恶官职，且听清脆好文篇。别来只是成诗癖，老去何曾更酒颠。各限王程须去住，重开离宴贵留连。黄牛渡北移征棹，白狗崖东卷别筵。神女台云闲缭绕，使君滩水急潺湲，风凄暝色愁杨柳，月吊宵声哭杜鹃。万丈赤幢潭底日，一条白练峡中天。君还秦地辞炎徼，我向忠州入瘴烟。未死会应相见在，又知何地复何年。
寄胡饼与杨万州:胡麻饼样学京都，面脆油香新出炉。寄与饥馋杨大使，尝看得似辅兴无。
东亭闲望:东亭尽日坐，谁伴寂寥身。绿桂为佳客，红蕉当美人。笑言虽不接，情状似相亲。不作悠悠想，如何度晚春。
送萧处士游黔南:能文好饮老萧郎，身似浮云鬓似霜。生计抛来诗是业，家园忘却酒为乡。江从巴峡初成字，猿过巫阳始断肠。不醉黔中争去得，磨围山月正苍苍。
感春:巫峡中心郡，巴城四面春。草青临水地，头白见花人。忧喜皆心火，荣枯是眼尘。除非一杯酒，何物更关身。
三月三日:暮春风景初三日，流世光阴半百年。欲作闲游无好伴，半江惆怅却回船。
房家夜宴喜雪，戏赠主人:风头向夜利如刀，赖此温炉软锦袍。桑落气薰珠翠暖，柘枝声引管弦高。酒钩送醆推莲子，烛泪粘盘垒蒲萄。不醉遣侬争散得，门前雪片似鹅毛。
初除尚书郎，脱刺史绯:亲宾相贺问何如，服色恩光尽反初。头白喜抛黄草峡，眼明惊拆紫泥书。便留朱绂还铃阁，却著青袍侍玉除。无奈娇痴三岁女，绕腰啼哭觅金鱼。
发白狗峡，次黄牛峡登高寺，却望忠州:白狗次黄牛，滩如竹节稠。路穿天地险，人续古今愁。忽见千花塔，因停一叶舟。畏途常迫促，静境暂淹留。巴曲春全尽，巫阳雨半收。北归虽引领，南望亦回头。昔去悲殊俗，今来念旧游。别僧山北寺，抛竹水西楼。郡树花如雪，军厨酒似油。时时大开口，自笑忆忠州。
商山路驿桐树，昔与微之前后题名处:与君前后多迁谪，五度经过此路隅。笑问中庭老桐树，这回归去免来无。
初除主客郎中知制诰与王十一李七元九…同宿话旧感怀:闲宵静话喜还悲，聚散穷通不自知。已分云泥行异路，忽惊鸡鹤宿同枝。紫垣曹署荣华地，白发郎官老丑时。莫怪不如君气味，此中来校十年迟。
寄题忠州小楼桃花:再游巫峡知何日，总是秦人说向谁。长忆小楼风月夜，红栏干上两三枝。
中书连直，寒食不归，因怀元九:去岁清明日，南巴古郡楼。今年寒食夜，西省凤池头。并上新人直，难随旧伴游。诚知视草贵，未免对花愁。鬓发茎茎白，光阴寸寸流。经春不同宿，何异在忠州。
春忆二林寺旧游，因寄朗、满、晦三上人:一别东林三度春，每春常似忆情亲。头陀会里为逋客，供奉班中作老臣。清净久辞香火伴，尘劳难索幻泡身。最惭僧社题桥处，十八人名空一人。
中书夜直梦忠州:阁下灯前梦，巴南城里游。觅花来渡口，寻寺到山头。江色分明绿，猿声依旧愁。禁钟惊睡觉，唯不上东楼。
待漏入阁书事，奉赠元九学士阁老:衙排宣政仗，门启紫宸关。彩笔停书命，花砖趁立班。稀星点银砾，残月堕金环。暗漏犹传水，明河渐下山。从东分地色，向北仰天颜。碧缕炉烟直，红垂佩尾闲。纶闱惭并入，翰苑忝先攀。笑我青袍故，饶君茜绶殷。诗仙归洞里，酒病滞人间。好去鸳鸾侣，冲天便不还。
卜居:游宦京都二十春，贫中无处可安贫。长羡蜗牛犹有舍，不如硕鼠解藏身。且求容立锥头地，免似漂流木偶人。但道吾庐心便足，敢辞湫隘与嚣尘。
登龙尾道南望，忆庐山旧隐:龙尾道边来一望，香炉峰下去无因。青山举眼三千里，白发平头五十人。自笑形骸纡组绶，将何言语掌丝纶。君恩壮健犹难报，况被年年老逼身。
冯阁老处见与严郎中酬和诗，因戏赠绝句:乍来天上宜清净，不用回头望故山。纵有旧游君莫忆，尘心起即堕人间。
立秋日登乐游园:独行独语曲江头，回马迟迟上乐游。萧飒凉风与衰鬓，谁教计会一时秋。
新秋早起，有怀元少尹:秋来转觉此身衰，晨起临阶盥漱时。漆匣镜明头尽白，铜瓶水冷齿先知。光阴纵惜留难住，官职虽荣得已迟。老去相逢无别计，强开笑口展愁眉。
送客南迁:我说南中事，君应不愿听。曾经身困苦，不觉语叮咛。烧处愁云梦，波时忆洞庭。春畬烟勃勃，秋瘴露冥冥。蚊蚋经冬活，鱼龙欲雨腥。水虫能射影，山鬼解藏形。穴掉巴蛇尾，林飘鸩鸟翎。飓风千里黑，艹热草四时青。客似惊弦雁，舟如委浪萍。谁人劝言笑，何计慰漂零。慎勿琴离膝，长须酒满瓶。大都从此去，宜醉不宜醒。
曲江独行，招张十八:曲江新岁后，冰与水相和。南岸犹残雪，东风未有波。偶游身独自，相忆意如何。莫待春深去，花时鞍马多。
新居早春二首:静巷无来客，深居不出门。铺沙盖苔面，扫雪拥松根。渐暖宜闲步，初晴爱小园。觅花都未有，唯觉树枝繁。地润东风暖，闲行蹋草芽。呼童遣移竹，留客伴尝茶。溜滴檐冰尽，尘浮隙日斜。新居未曾到，邻里是谁家。
新昌新居书事四十韵，因寄元郎中、张博士:冒宠已三迁，归期始二年。囊中贮馀俸，园外买闲田。狐兔同三径，蒿莱共一廛。新园聊刬秽，旧屋且扶颠。檐漏移倾瓦，梁欹换蠹椽。平治绕台路，整顿近阶砖。巷狭开容驾，墙低垒过肩。门闾堪驻盖，堂室可铺筵。丹凤楼当后，青龙寺在前。市街尘不到，宫树影相连。省史嫌坊远，豪家笑地偏。敢劳宾客访，或望子孙传。不觅他人爱，唯将自性便。等闲栽树木，随分占风烟。逸致因心得，幽期遇境牵。松声疑涧底，草色胜河边。虚润冰销地，晴和日出天。苔行滑如簟，莎坐软于绵。帘每当山卷，帷多带月褰。篱东花掩映，窗北竹婵娟。迹慕青门隐，名惭紫禁仙。假归思晚沐，朝去恋春眠。拙薄才无取，疏慵职不专。题墙书命笔，沽酒率分钱。柏杵舂灵药，铜瓶漱暖泉。炉香穿盖散，笼烛隔纱然。陈室何曾扫，陶琴不要弦。屏除俗事尽，养活道情全。尚有妻孥累，犹为组绶缠。终须抛爵禄，渐拟断腥膻。大抵宗庄叟，私心事竺乾。浮荣水划字，真谛火生莲。梵部经十二，玄书字五千。是非都付梦，语默不妨禅。博士官犹冷，郎中病已痊。多同僻处住，久结静中缘。缓步携筇杖，徐吟展蜀笺。老宜闲语话，闷忆好诗篇。蛮榼来方泻，蒙茶到始煎。无辞数相见，鬓发各苍然。
喜敏中及第，偶示所怀:自知群从为儒少，岂料词场中第频。桂折一枝先许我，杨穿三叶尽惊人。转于文墨须留意，贵向烟霄早致身。莫学尔兄年五十，蹉跎始得掌丝纶。
久不见韩侍郎，戏题四韵以寄之:近来韩阁老，疏我我心知。户大嫌甜酒，才高笑小诗。静吟乖月夜，闲醉旷花时。还有愁同处，春风满鬓丝。
予与故刑部李侍郎早结道友以药术为事…旧游因贻同志:从哭李来伤道气，自亡元后减诗情。金丹同学都无益，水竹邻居竟不成。月夜若为游曲水，花时那忍到升平。如年七十身犹在，但恐伤心无处行。
酬韩侍郎、张博士雨后游曲江见寄:小园新种红樱树，闲绕花行便当游。何必更随鞍马队，冲泥蹋雨曲江头。
代人赠王员外:好在王员外，平生记得不。共赊黄叟酒，同上莫愁楼。静接殷勤语，狂随烂熳游。那知今日眼，相见冷于秋。
萧相公宅遇自远禅师，有感而赠:宦途堪笑不胜悲，昨日荣华今日衰。转似秋蓬无定处，长于春梦几多时。半头白发惭萧相，满面红尘问远师。应是世间缘未尽，欲抛官去尚迟疑。
草词毕遇芍药初开因咏小谢红药当阶翻诗…偶成十六韵:罢草紫泥诏，起吟红药诗。词头封送后，花口拆开时。坐对钩帘久，行观步履迟。两三丛烂熳，十二叶参差。背日房微敛，当阶朵旋欹。钗葶抽碧股，粉蕊扑黄丝。动荡情无限，低斜力不支。周回看未足，比谕语难为。勾漏丹砂里，僬侥火焰旗。彤云剩根蒂，绛帻欠缨緌。况有晴风度，仍兼宿露垂。疑香薰罨画，似泪著胭脂。有意留连我，无言怨思谁。应愁明日落，如恨隔年期。菡萏泥连萼，玫瑰刺绕枝。等量无胜者，唯眼与心知。
喜张十八博士除水部员外郎:老何殁后吟声绝，虽有郎官不爱诗。无复篇章传道路，空留风月在曹司。长嗟博士官犹屈，亦恐骚人道渐衰。今日闻君除水部，喜于身得省郎时。
与沈、杨二舍人阁老同食敕赐樱桃玩物感恩因成十四韵:清晓趋丹禁，红樱降紫宸。驱禽养得熟，和叶摘来新。圆转盘倾玉，鲜明笼透银。内园题两字，四掖赐三臣。荧惑晶华赤，醍醐气味真。如珠未穿孔，似火不烧人。杏俗难为对，桃顽讵可伦。肉嫌卢橘厚，皮笑荔枝皴。琼液酸甜足，金丸大小匀。偷须防曼倩，惜莫掷安仁。手擘才离核，匙抄半是津。甘为舌上露，暖作腹中春。已惧长尸禄，仍惊数食珍。最惭恩未报，饱喂不才身。
曲江忆李十一:李君殁后共谁游，柳岸荷亭两度秋。独绕曲江行一匝，依前还立水边愁。
采莲曲:菱叶萦波荷飐风，荷花深处小船通。逢郎欲语低头笑，碧玉搔头落水中。
寄李苏州，兼示杨琼:真娘墓头春草碧，心奴鬓上秋霜白。为问苏台酒席中，使君歌笑与谁同。就中犹有杨琼在，堪上东山伴谢公。
重感:停骖歇路隅，重感一长吁。扰扰生还死，纷纷荣又枯。困支青竹杖，闲捋白髭须。莫叹身衰老，交游半已无。
重到江州感旧游，题郡楼十一韵:掌纶知是忝，剖竹信为荣。才薄官仍重，恩深责尚轻。昔征从典午，今出自承明。凤诏休挥翰，渔歌欲濯缨。还乘小艛艓，却到古湓城。醉客临江待，禅僧出郭迎。青山满眼在，白发半头生。又校三年老，何曾一事成。重过萧寺宿，再上庾楼行。云水新秋思，闾阎旧日情。郡民犹认得，司马咏诗声。
醉题候仙亭:蹇步垂朱绶，华缨映白须。何因驻衰老，只有且欢娱。酒兴还应在，诗情可便无。登山与临水，犹未要人扶。
东院:松下轩廊竹下房，暖檐晴日满绳床。净名居士经三卷，荣启先生琴一张。老去齿衰嫌橘醋，病来肺渴觉茶香。有时闲酌无人伴，独自腾腾入醉乡。
晚兴:极浦收残雨，高城驻落晖。山明虹半出，松暗鹤双归。将吏随衙散，文书入务稀。闲吟倚新竹，筠粉污朱衣。
小岁日对酒吟钱湖州所寄诗:独酌无多兴，闲吟有所思。一杯新岁酒，两句故人诗。杨柳初黄日，髭须半白时。蹉跎春气味，彼此老心知。
送李校书趁寒食归义兴山居:大见腾腾诗酒客，不忧生计似君稀。到舍将何作寒食，满船唯载树阴归。
二月五日花下作:二月五日花如雪，五十二人头似霜。闻有酒时须笑乐，不关身事莫思量。羲和趁日沉西海，鬼伯驱人葬北邙。只有且来花下醉，从人笑道老颠狂。
清明日观妓舞听客诗:看舞颜如玉，听诗韵似金。绮罗从许笑，弦管不妨吟。可惜春风老，无嫌酒醆深。辞花送寒食，并在此时心。
杭州春望:望海楼明照曙霞，护江堤白蹋晴沙。涛声夜入伍员庙，柳色春藏苏小家。红袖织绫夸柿蒂，青旗沽酒趁梨花。谁开湖寺西南路，草绿裙腰一道斜。
醉中酬殷协律:泗水亭边一分散，浙江楼上重游陪。挥鞭二十年前别，命驾三千里外来。醉袖放狂相向舞，愁眉和笑一时开。留君夜住非无分，且尽青娥红烛台。
江楼夕望招客:海天东望夕茫茫，山势川形阔复长。灯火万家城四畔，星河一道水中央。风吹古木晴天雨，月照平沙夏夜霜。能就江楼销暑否，比君茅舍较清凉。
重酬周判官:秋爱冷吟春爱醉，诗家眷属酒家仙。若教早被浮名系，可得闲游三十年。
奉和李大夫题新诗二首各六韵。因严亭:箕颍人穷独，蓬壶路阻难。何如兼吏隐，复得事跻攀。岩树罗阶下，江云贮栋间。似移天目石，疑入武丘山。清景徒堪赏，皇恩肯放闲。遥知兴未足，即被诏征还。
奉和李大夫题新诗二首各六韵。忘筌亭:翠巘公门对，朱轩野径连。只开新户牖，不改旧风烟。虚室闲生白，高情澹入玄。酒容同座劝，诗借属城传。自笑沧江畔，遥思绛帐前。亭台随处有，争敢比忘筌。
岁假内命酒赠周判官、萧协律:共知欲老流年急，且喜新正假日频。闻健此时相劝醉，偷闲何处共寻春。脚随周叟行犹疾，头比萧翁白未匀。岁酒先拈辞不得，被君推作少年人。
正月十五日夜月:岁熟人心乐，朝游复夜游。春风来海上，明月在江头。灯火家家市，笙歌处处楼。无妨思帝里，不合厌杭州。
自咏:闷发每吟诗引兴，兴来兼酌酒开颜。欲逢假日先招客，正对衙时亦望山。句检簿书多卤莽，堤防官吏少机关。谁能头白劳心力，人道无才也是闲。
晚兴:草浅马翩翩，新晴薄暮天。柳条春拂面，衫袖醉垂鞭。立语花堤上，行吟水寺前。等闲消一日，不觉过三年。
早兴:晨光出照屋梁明，初打开门鼓一声。犬上阶眠知地湿，鸟临窗语报天晴。半销宿酒头仍重，新脱冬衣体乍轻。睡觉心空思想尽，近来乡梦不多成。
宿东亭晓兴:温温土炉火，耿耿纱笼烛。独抱一张琴，夜入东斋宿。窗声度残漏，帘影浮初旭。头痒晓梳多，眼昏春睡足。负暄檐宇下，散步池塘曲。南雁去未回，东风来何速。雪依瓦沟白，草绕墙根绿。何言万户州，太守常幽独。
花前叹:前岁花前五十二，今年花前五十五。岁课年功头发知，从霜成雪君看取。几人得老莫自嫌，樊李吴韦尽成土。南州桃李北州梅，且喜年年作花主。花前置酒谁相劝，容坐唱歌满起舞。欲散重拈花细看，争知明日无风雨。
和微之四月一日作:四月一日天，花稀叶阴薄。泥新燕影忙，蜜熟蜂声乐。麦风低冉冉，稻水平漠漠。芳节或蹉跎，游心稍牢落。春华信为美，夏景亦未恶。飐浪嫩青荷，重栏晚红药。吴宫好风月，越郡多楼阁。两地诚可怜，其奈久离索。
吴中好风景二首:吴中好风景，八月如三月。水荇叶仍香，木莲花未歇。海天微雨散，江郭纤埃灭。暑退衣服干，潮生船舫活。两衙渐多暇，亭午初无热。骑吏语使君，正是游时节。吴中好风景，风景无朝暮。晓色万家烟，秋声八月树。舟移管弦动，桥拥旌旗驻。改号齐云楼，重开武丘路。况当丰岁熟，好是欢游处。州民劝使君，且莫抛官去。
别苏州:浩浩姑苏民，郁郁长洲城。来惭荷宠命，去愧无能名。青紫行将吏，班白列黎氓。一时临水拜，十里随舟行。饯筵犹未收，征棹不可停。稍隔烟树色，尚闻丝竹声。怅望武丘路，沉吟浒水亭。还乡信有兴，去郡能无情。
卯时酒:佛法赞醍醐，仙方夸沆瀣。未如卯时酒，神速功力倍。一杯置掌上，三咽入腹内。煦若春贯肠，暄如日炙背。岂独肢体畅，仍加志气大。当时遗形骸，竟日忘冠带。似游华胥国，疑反混元代。一性既完全，万机皆破碎。半醒思往来，往来吁可怪。宠辱忧喜间，惶惶二十载。前年辞紫闼，今岁抛皂盖。去矣鱼返泉，超然蝉离蜕。是非莫分别，行止无疑碍。浩气贮胸中，青云委身外。扪心私自语，自语谁能会。五十年来心，未如今日泰。况兹杯中物，行坐长相对。
除日答梦得同发楚州:共作千里伴，俱为一郡回。岁阴中路尽，乡思先春来。山雪晚犹在，淮冰晴欲开。归欤吟可作，休恋主人杯。
有感三首:鬓发已斑白，衣绶方朱紫。穷贱当壮年，富荣临暮齿。车舆红尘合，第宅青烟起。彼来此须去，品物之常理。第宅非吾庐，逆旅暂留止。子孙非我有，委蜕而已矣。有如蚕造茧，又似花生子。子结花暗凋，茧成蚕老死。悲哉可奈何，举世皆如此。莫养瘦马驹，莫教小妓女。后事在目前，不信君看取。马肥快行走，妓长能歌舞。三年五岁间，已闻换一主。借问新旧主，谁乐谁辛苦。请君大带上，把笔书此语。往事勿追思，追思多悲怆。来事勿相迎，相迎已惆怅。不如兀然坐，不如塌然卧。食来即开口，睡来即合眼。二事最关身，安寝加餐饭。忘怀任行止，委命随修短。更若有兴来，狂歌酒一醆。
就花枝:就花枝，移酒海，今朝不醉明朝悔。且算欢娱逐日来，任他容鬓随年改。醉翻衫袖抛小令，笑掷骰盘呼大采。自量气力与心情，三五年间犹得在。
喜雨:圃旱忧葵堇，农旱忧禾菽。人各有所私，我旱忧松竹。松干竹焦死，眷眷在心目。洒叶溉其根，汲水劳僮仆。油云忽东起，凉雨凄相续。似面洗垢尘，如头得膏沐。千柯习习润，万叶欣欣绿。千日浇灌功，不如一霢霂。方知宰生灵，何异活草木。所以圣与贤，同心调玉烛。
劝酒:劝君一醆君莫辞，劝君两醆君莫疑，劝君三醆君始知。面上今日老昨日，心中醉时胜醒时。天地迢遥自长久，白兔赤乌相趁走。身后堆金拄北斗，不如生前一樽酒。君不见春明门外天欲明，喧喧歌哭半死生。游人驻马出不得，白舆素车争路行。归去来，头已白，典钱将用买酒吃。
落花:留春春不住，春归人寂寞。厌风风不定，风起花萧索。既兴风前叹，重命花下酌。劝君尝绿醅，教人拾红萼。桃飘火焰焰，梨堕雪漠漠。独有病眼花，春风吹不落。
和微之诗二十三首。和送刘道士游天台:闻君梦游仙，轻举超世雰。握持尊皇节，统卫吏兵军。灵旗星月象，天衣龙凤纹。佩服交带箓，讽吟蕊珠文。阆宫缥缈间，钧乐依稀闻。斋心谒西母，暝拜朝东君。烟霏子晋裾，霞烂麻姑裙。倏忽别真侣，怅望随归云。人生同大梦，梦与觉谁分。况此梦中梦，悠哉何足云。假如金阙顶，设使银河濆。既未出三界，犹应在五蕴。饮咽日月精，茹嚼沆瀣芬。尚是色香味，六尘之所熏。仙中有大仙，首出梦幻群。慈光一照烛，奥法相絪缊。不知万龄暮，不见三光曛。一性自了了，万缘徒纷纷。苦海不能漂，劫火不能焚。此是竺乾教，先生垂典坟。
和微之诗二十三首。和三月三十日四十韵:送春君何在，君在山阴署。忆我苏杭时，春游亦多处。为君歌往事，岂敢辞劳虑。莫怪言语狂，须知酬答遽。江南腊月半，水冻凝如瘀。寒景尚苍茫，和风已吹嘘。女墙城似灶，雁齿桥如锯。鱼尾上奫沦，草芽生沮洳。律迟太簇管，日缓羲和驭。布泽木龙催，迎春土牛助。雨师习习洒，云将飘飘翥。四野万里晴，千山一时曙。杭土丽且康，苏民富而庶。善恶有惩劝，刚柔无吐茹。两衙少辞牒，四境稀书疏。俗以劳俫安，政因闲暇著。仙亭日登眺，虎丘时游豫。寻幽驻旌轩，选胜回宾御。舟移溪鸟避，乐作林猿觑。池古莫耶沉，石奇罗刹踞。水苗泥易耨，畬粟灰难锄。紫蕨抽出畦，白莲埋在淤。萎花红带黯，湿叶黄含菸。镜动波飐菱，雪回风旋絮。手经攀桂馥，齿为尝梅楚。坐并船脚欹，行多马蹄跙。圣贤清浊醉，水陆鲜肥饫。鱼鲙芥酱调，水葵盐豉絮。虽微五袴咏，幸免兆人诅。但令乐不荒，何必游无倨。吴苑仆寻罢，越城公尚据。旧游几客存，新宴谁人与。莫空文举酒，强下何曾箸。江上易优游，城中多毁誉。分应当自尽，事勿求人恕。我既无子孙，君仍毕婚娶。久为云雨别，终拟江湖去。范蠡有扁舟，陶潜有篮舆。两心苦相忆，两口遥相语。最恨七年春，春来各一处。
和微之诗二十三首。和寄乐天:贤愚类相交，人情之大率。然自古今来，几人号胶漆。近闻屈指数，元某与白乙。旁爱及弟兄，中权避家室。松筠与金石，未足喻坚密。在车如轮辕，在身如肘腋。又如风云会，天使相召匹。不似势利交，有名而无实。顷我在杭岁，值君之越日。望愁来仪迟，宴惜流景疾。坐耀黄金带，酌酡赪玉质。酣歌口不停，狂舞衣相拂。平生赏心事，施展十未一。会笑始哑哑，离嗟乃唧唧。饯筵才收拾，征棹遽排比。后恨苦绵绵，前欢何卒卒。居人色惨淡，行子心纡郁。风袂去时挥，云帆望中失。宿酲和别思，目眩心忽忽。病魂黯然销，老泪凄其出。别君只如昨，芳岁换六七。俱是官家身，后期难自必。
和微之诗二十三首。和寄问刘、白:正与刘梦得，醉笑大开口。适值此诗来，欢喜君知否。遂令高卷幕，兼遣重添酒。起望会稽云，东南一回首。爱君金玉句，举世谁人有。功用随日新，资材本天授。吟哦不能散，自午将及酉。遂留梦得眠，匡床宿东牖。
和微之诗二十三首。和新楼北园偶集从孙公度…皆先归:闻君新楼宴，下对北园花。主人既贤豪，宾客皆才华。初筵日未高，中饮景已斜。天地为幕席，富贵如泥沙。嵇刘陶阮徒，不足置齿牙。卧瓮鄙毕卓，落帽嗤孟嘉。芳草供枕藉，乱莺助喧哗。醉乡得道路，狂海无津涯。一岁春又尽，百年期不赊。同醉君莫辞，独醒古所嗟。销愁若沃雪，破闷如割瓜。称觞起为寿，此乐无以加。歌声凝贯珠，舞袖飘乱麻。相公谓四座，今日非自夸。有奴善吹笙，有婢弹琵琶。十指纤若笋，双鬟黳如鸦。履舄起交杂，杯盘散纷拏。归去勿拥遏，倒载逃难遮。明日宴东武，后日游若耶。岂独相公乐，讴歌千万家。
和微之诗二十三首。和除夜作:君赋此诗夜，穷阴岁之馀。我和此诗日，微和春之初。老知颜状改，病觉肢体虚。头上毛发短，口中牙齿疏。一落老病界，难逃生死墟。况此促促世，与君多索居。君在浙江东，荣驾方伯舆。我在魏阙下，谬乘大夫车。妻孥常各饱，奴婢亦盈庐。唯是利人事，比君全不如。我统十郎官，君领百吏胥。我掌四曹局，君管十乡闾。君为父母君，大惠在资储。我为刀笔吏，小恶乃诛锄。君提七郡籍，我按三尺书。俱已佩金印，尝同趋玉除。外宠信非薄，中怀何不摅。恩光未报答，日月空居诸。磊落尝许君，跼促应笑予。所以自知分，欲先歌归欤。
和微之诗二十三首。和望晓:休吟稽山晓，听咏秦城旦。鸣鸡初有声，宿鸟犹未散。丁丁漏向尽，冬冬鼓过半。南山青沈沈，东方白漫漫。街心若流水，城角如断岸。星河稍隅落，宫阙方轮焕。朝车雷四合，骑火星一贯。赫奕冠盖盛，荧煌朱紫烂。沙堤亘蟆池，市路绕龙断。白日忽照耀，红尘纷散乱。贵教过客避，荣任行人看。祥烟满虚空，春色无边畔。鹓行候晷刻，龙尾登霄汉。台殿暖宜攀，风光晴可玩。草铺地茵褥，云卷天帏幔。莺杂佩锵锵，花饶衣粲粲。何言终日乐，独起临风叹。叹我同心人，一别春七换。相望山隔碍，欲去官羁绊。何日到江东，超然似张翰。
和微之诗二十三首。和酬郑侍御东阳春闷放怀追越游见寄:君得嘉鱼置宾席，乐如南有嘉鱼时。劲气森爽竹竿竦，妍文焕烂芙蓉披。载笔在幕名已重，补衮于朝官尚卑。一缄疏入掩谷永，三都赋成排左思。自言拜辞主人后，离心荡飏风前旗。东南门馆别经岁，春眼怅望秋心悲。昨日嘉鱼来访我，方驾同出何所之。乐游原头春尚早，百舌新语声椑椑。日趁花忙向南拆，风催柳急从东吹。流年惝怳不饶我，美景鲜妍来为谁。红尘三条界阡陌，碧草千里铺郊畿。馀霞断时绮幅裂，斜云展处罗文纰。暮钟远近声互动，暝鸟高下飞追随。酒酣将归未能去，怅然回望天四垂。生何足养嵇著论，途何足泣杨涟洏。胡不花下伴春醉，满酌绿酒听黄鹂。嘉鱼点头时一叹，听我此言不知疲。语终兴尽各分散，东西轩骑分逶迤。此诗勿遣闲人见，见恐与他为笑资。白首旧寮知我者，凭君一咏向周师。
和微之诗二十三首。和晨兴因报问龟儿:冬旦寒惨澹，云日无晶辉。当此岁暮感，见君晨兴诗。君诗亦多苦，苦在兄远离。我苦不在远，缠绵肝与脾。西院病孀妇，后床孤侄儿。黄昏一恸后，夜半十起时。病眼两行血，衰鬓万茎丝。咽绝五脏脉，瘦消百骸脂。双目失一目，四肢断两肢。不如溘然逝，安用半活为。谁谓荼檗苦，荼檗甘如饴。谁谓汤火热，汤火冷如澌。前时君寄诗，忧念问阿龟。喉燥声气窒，经年无报辞。及睹晨兴句，未吟先涕垂。因兹涟洳际，一吐心中悲。茫茫四海间，此苦唯君知。去我四千里，使我告诉谁。仰头向青天，但见雁南飞。凭雁寄一语，为我达微之。弦绝有续胶，树斩可接枝。唯我中肠断，应无连得期。
和微之诗二十三首。和朝回与王炼师游南山下:蔼蔼春景馀，峨峨夏云初。躞蹀退朝骑，飘飖随风裾。晨从四丞相，入拜白玉除。暮与一道士，出寻青溪居。吏隐本齐致，朝野孰云殊。道在有中适，机忘无外虞。但愧烟霄上，鸾凤为吾徒。又惭云林间，鸥鹤不我疏。坐倾数杯酒，卧枕一卷书。兴酣头兀兀，睡觉心于于。以此送日月，问师为何如。
和微之诗二十三首。和尝新酒:空腹尝新酒，偶成卯时醉。醉来拥褐裘，直至斋时睡。睡酣不语笑，真寝无梦寐。殆欲忘形骸，讵知属天地。醒馀和未散，起坐澹无事。举臂一欠伸，引琴弹秋思。
感旧写真:李放写我真，写来二十载。莫问真何如，画亦销光彩。朱颜与玄鬓，日夜改复改。无磋貌遽非，且喜身犹在。
秋池二首:身闲无所为，心闲无所思。况当故园夜，复此新秋池。岸暗鸟栖后，桥明月出时。菱风香散漫，桂露光参差。静境多独得，幽怀竟谁知。悠然心中语，自问来何迟。朝衣薄且健，晚簟清仍滑。社近燕影稀，雨馀蝉声歇。闲中得诗境，此境幽难说。露荷珠自倾，风竹玉相戛。谁能一同宿，共玩新秋月。暑退早凉归，池边好时节。
中隐:大隐住朝市，小隐入丘樊。丘樊太冷落，朝市太嚣喧。不如作中隐，隐在留司官。似出复似处，非忙亦非闲。不劳心与力，又免饥与寒。终岁无公事，随月有俸钱。君若好登临，城南有秋山。君若爱游荡，城东有春园。君若欲一醉，时出赴宾筵。洛中多君子，可以恣欢言。君若欲高卧，但自深掩关。亦无车马客，造次到门前。人生处一世，其道难两全。贱即苦冻馁，贵则多忧患。唯此中隐士，致身吉且安。穷通与丰约，正在四者间。
太湖石:远望老嵯峨，近观怪。崟。才高八九尺，势若千万寻。嵌空华阳洞，重叠匡山岑。邈矣仙掌迥，呀然剑门深。形质冠今古，气色通晴阴。未秋已瑟瑟，欲雨先沈沈。天姿信为异，时用非所任。磨刀不如砺，捣帛不如砧。何乃主人意，重之如万金。岂伊造物者，独能知我心。
偶作二首:扰扰贪生人，几何不夭阏。遑遑爱名人，几何能贵达。伊余信多幸，拖紫垂白发。身为三品官，年已五十八。筋骸虽早衰，尚未苦羸惙。资产虽不丰，亦不甚贫竭。登山力犹在，遇酒兴时发。无事日月长，不羁天地阔。安身有处所，适意无时节。解带松下风，抱琴池上月。人间所重者，相印将军钺。谋虑系安危，威权主生杀。焦心一身苦，炙手旁人热。未必方寸间，得如吾快活。日出起盥栉，振衣入道场。寂然无他念，但对一炉香。日高始就食，食亦非膏粱。精粗随所有，亦足饱充肠。日午脱巾簪，燕息窗下床。清风飒然至，卧可致羲皇。日西引杖屦，散步游林塘。或饮茶一醆，或吟诗一章。日入多不食，有时唯命觞。何以送闲夜，一曲秋霓裳。一日分五时，作息率有常。自喜老后健，不嫌闲中忙。是非一以贯，身世交相忘。若问此何许，此是无何乡。
三月三十日作:今朝三月尽，寂寞春事毕。黄鸟渐无声，朱樱新结实。临风独长叹，此叹意非一。半百过九年，艳阳残一日。随年减欢笑，逐日添衰疾。且遣花下歌，送此杯中物。
晨兴:宿鸟动前林，晨光上东屋。铜炉添早香，纱笼灭残烛。头醒风稍愈，眼饱睡初足。起坐兀无思，叩齿三十六。何以解宿斋，一杯云母粥。
池上夜境:晴空星月落池塘，澄鲜净绿表里光。露簟清莹迎夜滑，风襟潇洒先秋凉。无人惊处野禽下，新睡觉时幽草香。但问尘埃能去否，濯缨何必向沧浪。
秋游平泉，赠韦处士、闲禅师:秋景引闲步，山游不知疲。杖藜舍舆马，十里与僧期。昔尝忧六十，四体不支持。今来已及此，犹未苦衰羸。心兴遇境发，身力因行知。寻云到起处，爱泉听滴时。南村韦处士，西寺闲禅师。山头与涧底，闻健且相随。
六年寒食洛下宴游，赠冯、李二少尹:丰年寒食节，美景洛阳城。三尹皆强健，七日尽晴明。东郊蹋青草，南园攀紫荆。风拆海榴艳，露坠木兰英。假开春未老，宴合日屡倾。珠翠混花影，管弦藏水声。佳会不易得，良辰亦难并。听吟歌暂辍，看舞杯徐行。米价贱如土，酒味浓于饧。此时不尽醉，但恐负平生。殷勤二曹长，各捧一银觥。
舒员外游香山寺数日不归兼辱尺书大夸胜事…长句以赠之:香山石楼倚天开，翠屏壁立波环回。黄菊繁时好客到，碧云合处佳人来。酡颜一笑夭桃绽，清吟数声寒玉哀。轩骑逶迟棹容与，留连三日不能回。白头老尹府中坐，早衙才退暮衙催。庭前阶上何所有，累囚成贯案成堆。岂无池塘长秋草，亦有丝竹生尘埃。今日清光昨夜月，竟无人来劝一杯。知
早冬游王屋自灵都抵阳台上方望天坛偶吟成章寄…李相公:霜降山水清，王屋十月时。石泉碧漾漾，岩树红离离。朝为灵都游，暮有阳台期。飘然世尘外，鸾鹤如可追。忽念公程尽，复惭身力衰。天坛在天半，欲上心迟迟。尝闻此游者，隐客与损之。各抱贵仙骨，俱非泥垢姿。二人相顾言，彼此称男儿。若不为松乔，即须作皋夔。今果如其语，光彩双葳蕤。一人佩金印，一人翳玉芝。我来高其事，咏叹偶成诗。为君题石上，欲使故山知。
元微之除浙东观察使，喜得杭越邻州，先赠长句:稽山镜水欢游地，犀带金章荣贵身。官职比君虽校小，封疆与我且为邻。郡楼对玩千峰月，江界平分两岸春。杭越风光诗酒主，相看更合与何人。
答微之夸越州州宅:贺上人回得报书，大夸州宅似仙居。厌看冯翊风沙久，喜见兰亭烟景初。日出旌旗生气色，月明楼阁在空虚。知君暗数江南郡，除却余杭尽不如。
答微之咏怀见寄:閤中同直前春事，船里相逢昨日情。分袂二年劳梦寐，并床三宿话平生。紫微北畔辞宫阙，沧海西头对郡城。聚散穷通何足道，醉来一曲放歌行。
酬微之夸镜湖:我嗟身老岁方徂，君更官高兴转孤。军门郡阁曾闲否，禹穴耶溪得到无。酒盏省陪波卷白，骰盘思共彩呼卢。一泓镜水谁能羡，自有胸中万顷湖。
苏州李中丞以元日郡斋感怀诗寄微之及予辄依…兼呈微之:白首余杭白太守，落魄抛名来已久。一辞渭北故园春，再把江南新岁酒。杯前笑歌徒勉强，镜里形容渐衰朽。领郡惭当潦倒年，邻州喜得平生友。长洲草接松江岸，曲水花连镜湖口。老去还能痛饮无，春来曾作闲游否。凭莺传语报李六，倩雁将书与元九。莫嗟一日日催人，且贵一年年入手。
早春西湖闲游怅然兴怀忆与微之同赏…偶成十八韵寄微之:上马复呼宾，湖边景气新。管弦三数事，骑从十馀人。立换登山屐，行携漉酒巾。逢花看当妓，遇草坐为茵。西日笼黄柳，东风荡白蘋。小桥装雁齿，轻浪甃鱼鳞。画舫牵徐转，银船酌慢巡。野情遗世累，醉态任天真。彼此年将老，平生分最亲。高天从所愿，远地得为邻。云树分三驿，烟波限一津。翻嗟寸步隔，却厌尺书频。浙右称雄镇，山阴委重臣。贵垂长紫绶，荣驾大朱轮。出动刀枪队，归生道路尘。雁惊弓易散，鸥怕鼓难驯。百吏瞻相面，千夫捧拥身。自然闲兴少，应负镜湖春。
祭社宵兴灯前偶作:城头传鼓角，灯下整衣冠。夜镜藏须白，秋泉漱齿寒。欲将闲送老，须著病辞官。更待年终后，支持归计看。
自感:宴游寝食渐无味，杯酒管弦徒绕身。宾客欢娱僮仆饱，始知官职为他人。
得湖州崔十八使君书喜与杭越邻郡因成长句代贺兼寄微之:三郡何因此结缘，贞元科第忝同年。故情欢喜开书后，旧事思量在眼前。越国封疆吞碧海，杭城楼閤入青烟。吴兴卑小君应屈，为是蓬莱最后仙。
同诸客携酒早看樱桃花:晓报樱桃发，春携酒客过。绿饧粘盏杓，红雪压枝柯。天色晴明少，人生事故多。停杯替花语，不醉拟如何。
病中书事:三载卧山城，闲知节物情。莺多过春语，蝉不待秋鸣。气嗽因寒发，风痰欲雨生。病身无所用，唯解卜阴晴。
与微之唱和来去常以竹筒贮诗陈协律美而成篇因以此答:拣得琅玕截作筒，缄题章句写心胸。随风每喜飞如鸟，渡水常忧化作龙。粉节坚如太守信，霜筠冷称大夫容。烦君赞咏心知愧，鱼目骊珠同一封。
留题郡斋:吟山歌水嘲风月，便是三年官满时。春为醉眠多闭閤，秋因晴望暂褰帷。更无一事移风俗，唯化州民解咏诗。
重题别东楼:东楼胜事我偏知，气象多随昏旦移。湖卷衣裳白重叠，山张屏障绿参差。海仙楼塔晴方出，江女笙箫夜始吹。春雨星攒寻蟹火，秋风霞飐弄涛旗。宴宜云髻新梳后，曲爱霓裳未拍时。太守三年嘲不尽，郡斋空作百篇诗。
欲到东洛，得杨使君书，因以此报:向公心切向财疏，淮上休官洛下居。三郡政能从独步，十年生计复何如。使君滩上久分手，别驾渡头先得书。且喜平安又相见，其余外事尽空虚。
洛下寓居:秋馆清凉日，书因解闷看。夜窗幽独处，琴不为人弹。游宴慵多废，趋朝老渐难。禅僧教断酒，道士劝休官。渭曲庄犹在，钱唐俸尚残。如能便归去，亦不至饥寒。
味道:叩齿晨兴秋院静，焚香冥坐晚窗深。七篇真诰论仙事，一卷檀经说佛心。此日尽知前境妄，多生曾被外尘侵。自嫌习性犹残处，爱咏闲诗好听琴。
酬皇甫庶子见寄:掌纶不称吾应笑，典郡无能我自知。别诏忽惊新命出，同寮偶与夙心期。春坊潇洒优闲地，秋鬓苍浪老大时。独占二疏应未可，龙楼见拟觅分司。
问远师:荤膻停夜食，吟咏散秋怀。笑问东林老，诗应不破斋。
赠侯三郎中:老爱东都好寄身，足泉多竹少埃尘。年丰最喜唯贫客，秋冷先知是瘦人。幸有琴书堪作伴，苦无田宅可为邻。洛中纵未长居得，且与苏田游过春。
求分司东都，寄牛相公十韵:忽忽心如梦，星星鬓似丝。纵贫长有酒，虽老未抛诗。俭薄身都惯，疏顽性颇宜。饭粗餐亦饱，被暖起常迟。万里归何得，三年伴是谁。华亭鹤不去，天竺石相随。王尹贳将马，田家卖与池。开门闲坐日，绕水独行时。懒慢交游许，衰羸相府知。官寮幸无事，可惜不分司。
履道新居二十韵:履道坊西角，官河曲北头。林园四邻好，风景一家秋。门闭深沈树，池通浅沮沟。拔青松直上，铺碧水平流。篱菊黄金合，窗筠绿玉稠。疑连紫阳洞，似到白蘋洲。僧至多同宿，宾来辄少留。岂无诗引兴，兼有酒销忧。移榻临平岸，携茶上小舟。果穿闻鸟啄，萍破见鱼游。地与尘相远，人将境共幽。泛潭菱点镜，沉浦月生钩。厨晓烟孤起，庭寒雨半收。老饥初爱粥，瘦冷早披裘。洛下招新隐，秦中忘旧游。辞章留凤阁，班籍寄龙楼。病惬官曹静，闲惭俸禄优。琴书中有得，衣食外何求。济世才无取，谋身智不周。应须共心语，万事一时休。
九日思杭州旧游，寄周判官及诸客:忽忆郡南山顶上，昔时同醉是今辰。笙歌委曲声延耳，金翠动摇光照身。风景不随宫相去，欢娱应逐使君新。江山宾客皆如旧，唯是当筵换主人。
分司:散秩留司殊有味，最宜病拙不才身。行香拜表为公事，碧洛青嵩当主人。已出闲游多到夜，却归慵卧又经旬。钱唐五马留三匹，还拟骑游搅扰春。
河南王尹初到，以诗代书先问之:别来王阁老，三岁似须臾。鬓上斑多少，杯前兴有无。官从分紧慢，情莫问荣枯。许入朱门否，篮舆一病夫。
忆杭州梅花，因叙旧游，寄萧协律:三年闲闷在余杭，曾为梅花醉几场。伍相庙边繁似雪，孤山园里丽如妆。蹋随游骑心长惜，折赠佳人手亦香。赏自初开直至落，欢因小饮便成狂。薛刘相次埋新垄，沈谢双飞出故乡。歌伴酒徒零散尽，唯残头白老萧郎。
赠杨使君:曾嗟放逐同巴峡，且喜归还会洛阳。时命到来须作用，功名未立莫思量。银衔叱拨欺风雪，金屑琵琶费酒浆。更待城东桃李发，共君沉醉两三场。
闲出觅春，戏赠诸郎官:年来数出觅风光，亦不全闲亦不忙。放鞚体安骑稳马，隔袍身暖照晴阳。迎春日日添诗思，送老时时放酒狂。除却髭须白一色，其余未伏少年郎。
别春炉:暖阁春初入，温炉兴稍阑。晚风犹冷在，夜火且留看。独宿相依久，多情欲别难。谁能共天语，长遣四时寒。
春老:欲随年少强游春，自觉风光不属身。歌舞屏风花障上，几时曾画白头人。
春雪过皇甫家:晚来篮舆雪中回，喜遇君家门正开。唯要主人青眼待，琴诗谈笑自将来。
崔侍御以孩子三日示其所生诗见示因以二绝句和之:洞房门上挂桑弧，香水盆中浴凤雏。还似初生三日魄，嫦娥满月即成珠。爱惜肯将同宝玉，喜欢应胜得王侯。弄璋诗句多才思，愁杀无儿老邓攸。
与皇甫庶子同游城东:闲游何必多徒侣，相劝时时举一杯。博望苑中无职役，建春门外足池台。绿油剪叶蒲新长，红蜡黏枝杏欲开。白马朱衣两宫相，可怜天气出城来。
晚春寄微之并崔湖州:洛阳陌上少交亲，履道城边欲暮春。崔在吴兴元在越，出门骑马觅何人。
寄皇甫七:孟夏爱吾庐，陶潜语不虚。花樽飘落酒，风案展开书。邻女偷新果，家僮漉小鱼。不知皇甫七，池上兴何如。
赴苏州至常州，答贾舍人:杭城隔岁转苏台，还拥前时五马回。厌见簿书先眼合，喜逢杯酒暂眉开。未酬恩宠年空去，欲立功名命不来。一别承明三领郡，甘从人道是粗才。
紫薇花:紫薇花对紫微翁，名目虽同貌不同。独占芳菲当夏景，不将颜色托春风。浔阳官舍双高树，兴善僧庭一大丛。何似苏州安置处，花堂栏下月明中。
自到郡斋仅经旬日方专公务未及宴游偷闲…仍呈吴中诸客:渭北离乡客，江南守土臣。涉途初改月，入境已经旬。甲郡标天下，环封极海滨。版图十万户，兵籍五千人。自顾才能少，何堪宠命频。冒荣惭印绶，虚奖负丝纶。候病须通脉，防流要塞津。救烦无若静，补拙莫如勤。削使科条简，摊令赋役均。以兹为报效，安敢不躬亲。襦袴提于手，韦弦佩在绅。敢辞称俗吏，且愿活疲民。常未征黄霸，湖犹借寇恂。愧无铛脚政，徒忝犬牙邻。制诰夸黄绢，诗篇占白蘋。铜符抛不得，琼树见无因。警寐钟传夜，催衙鼓报晨。唯知对胥吏，未暇接亲宾。色变云迎夏，声残鸟过春。麦风非逐扇，梅雨异随轮。武寺山如故，王楼月自新。池塘闲长草，丝竹废生尘。暑遣烧神酎，晴教口煞舞茵。待还公事了，亦拟乐吾身。
答客问杭州:经旬不饮酒，逾月未闻歌。岂是风情少，其如尘事多。虎丘惭客问，娃馆妒人过。莫笑笼中鹤，相看去几何。
登阊门闲望:为我踟蹰停酒盏，与君约略说杭州。山名天竺堆青黛，湖号钱唐泻绿油。大屋檐多装雁齿，小航船亦画龙头。所嗟水路无三百，官系何因得再游。
池上早秋:娃馆松江北，稽城浙水东。屈君为长吏，伴我作衰翁。旌旆知非远，烟云望不通。忙多对酒榼，兴少阅诗筒。淡白秋来日，疏凉雨后风。余霞数片绮，新月一张弓。影满衰桐树，香凋晚蕙丛。饥啼春谷鸟，寒怨络丝虫。览镜头虽白，听歌耳未聋。老愁从此遣，醉笑与谁同。清旦方堆案，黄昏始退公。可怜朝暮景，销在两衙中。
东城桂三首:风琴秋拂匣，月户夜开关。荣启先生乐，姑苏太守闲。传声千古后，得意一时间。却怪钟期耳，唯听水与山。
闻行简恩赐章服，喜成长句寄之:子堕本从天竺寺，根盘今在阖闾城。当时应逐南风落，落向人间取次生。霜雪压多虽不死，荆榛长疾欲相埋。长忧落在樵人手，卖作苏州一束柴。遥知天上桂花孤，试问嫦娥更要无。月宫幸有闲田地，何不中央种两株。
对酒吟:露坠萎花槿，风吹败叶荷。老心欢乐少，秋眼感伤多。芳岁今如此，衰翁可奈何。犹应不如醉，试遣唤笙歌。
泛太湖书事，寄微之:湖山处处好淹留，最爱东湾北坞头。掩映橘林千点火，泓澄潭水一盆油。龙头画舸衔明月，鹊脚红旗蘸碧流。为报茶山崔太守，与君各是一家游。
西楼喜雪命宴:曾为白社羁游子，今作朱门醉饱身。十万户州尤觉贵，二千石禄敢言贫。重裘每念单衣士，兼味尝思旅食人。新馆寒来多少客，欲回歌酒暖风尘。
戏和贾常州醉中二绝句:钱唐山水接苏台，两地褰帷愧不才。政事素无争学得，风情旧有且将来。双蛾解珮啼相送，五马鸣珂笑却回。不似刘郎无景行，长抛春恨在天台。
岁暮寄微之三首:闻道毗陵诗酒兴，近来积渐学姑苏。罨头新令从偷去，刮骨清吟得似无。越调管吹留客曲，吴吟诗送暖寒杯。娃宫无限风流事，好遣孙心暂学来。
岁日家宴戏示弟侄等兼呈张侍御二十八丈殷判官二十三兄:微之别久能无叹，知退书稀岂免愁。甲子百年过半后，光阴一岁欲终头。池冰晓合胶船底，楼雪晴销露瓦沟。自觉欢情随日减，苏州心不及杭州。荣进虽频退亦频，与君才命不调匀。若不九重中掌事，即须千里外抛身。紫垣南北厅曾对，沧海东西郡又邻。唯欠结庐嵩洛下，一时归去作闲人。白头岁暮苦相思，除却悲吟无可为。枕上从妨一夜睡，灯前读尽十年诗。龙钟校正骑驴日，憔悴通江司马时。若并如今是全活，纡朱拖紫且开眉。
正月三日闲行:弟妹妻孥小侄甥，娇痴弄我助欢情。岁盏后推蓝尾酒，春盘先劝胶牙饧。形骸潦倒虽堪叹，骨肉团圆亦可荣。犹有夸张少年处，笑呼张丈唤殷兄。
马坠强出，赠同座:小舫一艘新造了，轻装梁柱庳安篷。深坊静岸游应遍，浅水低桥去尽通。黄柳影笼随棹月，白蘋香起打头风。慢牵欲傍樱桃泊，借问谁家花最红。
清明夜:水国多阴常懒出，老夫饶病爱闲眠。三旬卧度莺花月，一半春销风雨天。薄暮何人吹觱篥，新晴几处缚秋千。彩绳芳树长如旧，唯是年年换少年。
三月二十八日赠周判官:金谷园中黄袅娜，曲江亭畔碧婆娑。老来处处游行遍，不似苏州柳最多。絮扑白头条拂面，使君无计奈春何。
城上夜宴:少年曾管二千兵，昼听笙歌夜斫营。自反丘园头尽白，每逢旗鼓眼犹明。杭州暮醉连床卧，吴郡春游并马行。自愧阿连官职慢，只教兄作使君兄。
重题小舫，赠周从事，兼戏微之:留春不住登城望，惜夜相将秉烛游。风月万家河两岸，笙歌一曲郡西楼。诗听越客吟何苦，酒被吴娃劝不休。从道人生都是梦，梦中欢笑亦胜愁。
官宅:腥血与荤蔬，停来一月馀。肌肤虽瘦损，方寸任清虚。体适通宵坐，头慵隔日梳。眼前无俗物，身外即僧居。水榭风来远，松廊雨过初。褰帘放巢燕，投食施池鱼。久别闲游伴，频劳问疾书。不知湖与越，吏隐兴何如。
题东武丘寺六韵:散乱空中千片雪，蒙笼物上一重纱。纵逢晴景如看雾，不是春天亦见花。僧说客尘来眼界，医言风眩在肝家。两头治疗何曾瘥，药力微茫佛力赊。眼藏损伤来已久，病根牢固去应难。医师尽劝先停酒，道侣多教早罢官。案上谩铺龙树论，盒中虚撚决明丸。人间方药应无益，争得金篦试刮看。
夜游西武丘寺八韵:香刹看非远，祇园入始深。龙蟠松矫矫，玉立竹森森。怪石千僧坐，灵池一剑沉。海当亭两面，山在寺中心。酒熟凭花劝，诗成倩鸟吟。寄言轩冕客，此地好抽簪。
咏怀:不厌西丘寺，闲来即一过。舟船转云岛，楼阁出烟萝。路入青松影，门临白月波。鱼跳惊秉烛，猿觑怪鸣珂。摇曳双红旆，娉婷十翠娥。香花助罗绮，钟梵避笙歌。领郡时将久，游山数几何。一年十二度，非少亦非多。
重咏:苏杭自昔称名郡，牧守当今当好官。两地江山蹋得遍，五年风月咏将残。几时酒醆曾抛却，何处花枝不把看。白发满头归得也，诗情酒兴渐阑珊。
题报恩寺:眼闇头风事事妨，绕篱新菊为谁黄。闲游日久心慵倦，痛饮年深肺损伤。吴郡两回逢九月，越州四度见重阳。怕飞杯酒多分数，厌听笙歌旧曲章。蟋蟀声寒初过雨，茱萸色浅未经霜。去秋共数登高会，又被今年减一场。
晚起:好是清凉地，都无系绊身。晚晴宜野寺，秋景属闲人。净石堪敷坐，寒泉可濯巾。自惭容鬓上，犹带郡庭尘。
自思益寺次楞伽寺作:卧听冬冬衙鼓声，起迟睡足长心情。华簪脱后头虽白，堆案抛来眼校明。闲上篮舆乘兴出，醉回花舫信风行。明朝更濯尘缨去，闻道松江水最清。
松江亭携乐观渔宴宿:朝从思益峰游后，晚到楞伽寺歇时。照水姿容虽已老，上山筋力未全衰。行逢禅客多相问，坐倚渔舟一自思，犹去悬车十五载，休官非早亦非迟。
留别微之:风转云头敛，烟销水面开。晴虹桥影出，秋雁橹声来。郡静官初罢，乡遥信未回。明朝是重九，谁劝菊花杯。
自喜:干时久与本心违，悟道深知前事非。犹厌劳形辞郡印，那将趁伴著朝衣。五千言里教知足，三百篇中劝式微。少室云边伊水畔，比君校老合先归。
武丘寺路宴留别诸妓:自喜天教我少缘，家徒行计两翩翩。身兼妻子都三口，鹤与琴书共一船。僮仆减来无冗食，资粮算外有余钱。携将贮作丘中费，犹免饥寒得数年。
喜罢郡:扬州驿里梦苏州，梦到花桥水阁头。觉后不知冯侍御，此中昨夜共谁游。
答次休上人:五年两郡亦堪嗟，偷出游山走看花。自此光阴为己有，从前日月属官家。樽前免被催迎使，枕上休闻报坐衙。睡到午时欢到夜，回看官职是泥沙。
赠楚州郭使君:淮水东南第一州，山围雉堞月当楼。黄金印绶悬腰底，白雪歌诗落笔头。笑看儿童骑竹马，醉携宾客上仙舟。当家美事堆身上，何啻林宗与细侯。
初到洛下闲游:汉庭重少身宜退，洛下闲居迹可逃。趁伴入朝应老丑，寻春放醉尚粗豪。诗携彩纸新装卷，酒典绯花旧赐袍。曾在东方千骑上，至今躞蹀马头高。
过敷水:垂鞭欲渡罗敷水，处分鸣驺且缓驱。秦氏双蛾久冥漠，苏台五马尚踟蹰。村童店女仰头笑，今日使君真是愚。
闲咏:步月怜清景，眠松爱绿阴。早年诗思苦，晚岁道情深。夜学禅多坐，秋牵兴暂吟。悠然两事外，无处更留心。
初授秘监，拜赐金紫，闲吟小酌，偶写所怀:紫袍新秘监，白首旧书生。鬓雪人间寿，腰金世上荣。子孙无可念，产业不能营。酒引眼前兴，诗留身后名。闲倾三数酌，醉咏十余声。便是羲皇代，先从心太平。
松斋偶兴:置心思虑外，灭迹是非间。约俸为生计，随官换往还。耳烦闻晓角，眼醒见秋山。赖此松檐下，朝回半日闲。
涂山寺独游:野径行无伴，僧房宿有期。涂山来去熟，唯是马蹄知。
酬裴相公题兴化小池见招长句:为爱小塘招散客，不嫌老监与新诗。山公倒载无妨学，范蠡扁舟未要追。蓬断偶飘桃李径，鸥惊误拂凤凰池。敢辞课拙酬高韵，一勺争禁万顷陂。
与僧智如夜话:懒钝尤知命，幽栖渐得朋。门闲无谒客，室静有禅僧。炉向初冬火，笼停半夜灯。忧劳缘智巧，自喜百无能。
奉使途中，戏赠张常侍:早风吹土满长衢，驿骑星轺尽疾驱。共笑篮舁亦称使，日驰一驿向东都。
有小白马乘驭多时奉使东行至稠桑驿溘然而毙…题二十韵:能骤复能驰，翩翩白马儿。毛寒一团雪，鬃薄万条丝。皂盖春行日，骊驹晓从时。双旌前独步，五马内偏骑。芳草承蹄叶，垂杨拂顶枝。跨将迎好客，惜不换妖姬。慢鞚游萧寺，闲驱醉习池。睡来乘作梦，兴发倚成诗。鞭为驯难下，鞍缘稳不离。北归还共到，东使亦相随。赭白何曾变，玄黄岂得知。嘶风觉声急，踏雪怪行迟。昨夜犹刍秣，今朝尚絷维。卧槽应不起，顾主遂长辞。尘灭駸駸迹，霜留皎皎姿。度关形未改，过隙影难追。念倍燕求骏，情深项别骓。银收钩臆带，金卸络头羁。何处埋奇骨，谁家觅弊帷。稠桑驿门外，吟罢涕双垂。
答苏庶子:偶作关东使，重陪洛下游。病来从断酒，老去可禁愁。款曲偏青眼，蹉跎各白头。蓬山闲气味，依约似龙楼。
早春同刘郎中寄宣武令狐相公:梁园不到一年强，遥想清吟对绿觞。更有何人能饮酌，新添几卷好篇章。马头拂柳时回辔，豹尾穿花暂亚枪。谁引相公开口笑，不逢白监与刘郎。
有双鹤留在洛中忽见刘郎中依然鸣顾刘因为鹤叹…答之:辞乡远隔华亭水，逐我来栖缑岭云。惭愧稻粱长不饱，未曾回眼向鸡群。荒草院中池水畔，衔恩不去又经春。见君惊喜双回顾，应为吟声似主人。
宿窦使君庄水亭:使君何在在江东，池柳初黄杏欲红。有兴即来闲便宿，不知谁是主人翁。
姚侍御见过，戏赠:晚起春寒慵裹头，客来池上偶同游。东台御史多提举，莫按金章系布裘。
履道春居:微雨洒园林，新晴好一寻。低风洗池面，斜日拆花心。暝助岚阴重，春添水色深。不如陶省事，犹抱有弦琴。
喜钱左丞再除华州，以诗伸贺:左辖辍中台，门东委上才。彤襜经宿到，绛帐及春开。民望恳难夺，天心慈易回。那知不隔岁，重借寇恂来。
和钱华州题少华清光绝句:高情雅韵三峰守，主领清光管白云。自笑亦曾为刺史，苏州肥腻不如君。
玩迎春花赠杨郎中:金英翠萼带春寒，黄色花中有几般。恁君与向游人道，莫作蔓菁花眼看。
闲出:身外无羁束，心中少是非。被花留便住，逢酒醉方归。人事行时少，官曹入日稀。春寒游正好，稳马薄绵衣。
花前有感，兼呈崔相公、刘郎中:落花如雪鬓如霜，醉把花看益自伤。少日为名多检束，长年无兴可颠狂。四时轮转春常少，百刻支分夜苦长。何事同生壬子岁，老于崔相及刘郎。
微之就拜尚书居易续除刑部因书贺意兼咏离怀:我为宪部入南宫，君作尚书镇浙东。老去一时成白首，别来七度换春风。簪缨假合虚名在，筋力销磨实事空。远地官高亲故少，些些谈笑与谁同。
喜与韦左丞同入南省，因叙旧以赠之:早年同遇陶钧主，利钝精粗共在熔。金剑淬来长透匣，铅刀磨尽不成锋。差肩北省惭非据，接武南宫幸再容。跛鳖虽迟骐骥疾，何妨中路亦相逢。
从陕至东京:从陕至东京，山低路渐平。风光四百里，车马十三程。花共垂鞭看，杯多并辔倾。笙歌与谈笑，随分自将行。
宿杜曲花下:觅得花千树，携来酒一壶。懒归兼拟宿，未醉岂劳扶。但惜春将晚，宁愁日渐晡。篮舆为卧舍，漆盝是行厨。斑竹盛茶柜，红泥罨饭炉。眼前无所阙，身外更何须。小面琵琶婢，苍头觱篥奴。从君饱富贵，曾作此游无。
逢旧:久别偶相逢，俱疑是梦中。即今欢乐事，放醆又成空。
送敏中归豳宁幕:六十衰翁儿女悲，傍人应笑尔应知。弟兄垂老相逢日，杯酒临欢欲散时。前路加餐须努力，今宵尽醉莫推辞。司徒知我难为别，直过秋归未讶迟。
宴散:小宴追凉散，平桥步月回。笙歌归院落，灯火下楼台。残暑蝉催尽，新秋雁带来。将何迎睡兴，临卧举残杯。
认春戏呈冯少尹、李郎中、陈主簿:认得春风先到处，西园南面水东头。柳初变后条犹重，花未开时枝已稠。闇助醉欢寻绿酒，潜添睡兴著红楼。知君未别阳和意，直待春深始拟游。
雨中招张司业宿:过夏衣香润，迎秋簟色鲜。斜支花石枕，卧咏蕊珠篇。泥泞非游日，阴沉好睡天。能来同宿否，听雨对床眠。
对琴待月:竹院新晴夜，松窗未卧时。共琴为老伴，与月有秋期。玉轸临风久，金波出雾迟。幽音待清景，唯是我心知。
令狐相公拜尚书后有喜从镇归朝之作刘郎中先和因以继之:车骑新从梁苑回，履声珮响入中台。凤池望在终重去，龙节功成且纳来。金勒最宜乘雪出，玉觞何必待花开。尚书首唱郎中和，不计官资只计才。
和汴州令狐相公新于郡内栽竹百竿拆壁开轩…七言五韵:梁园修竹旧传名，园废年深竹不生。千亩荒凉寻未得，百竿青翠种新成。墙开乍见重添兴，窗静时闻别有情。烟叶蒙笼侵夜色，风枝萧飒欲秋声。更登楼望尤堪重，千万人家无一茎。
重答汝州李六使君见和忆吴中旧游五首:为忆娃宫与虎丘，玩君新作不能休。蜀笺写出篇篇好，吴调吟时句句愁。洛下林园终共住，江南风月会重游。由来事过多堪惜，何况苏州胜汝州。
见殷尧藩侍御忆江南诗三十首诗中多叙苏杭…继和之:江南名郡数苏杭，写在殷家三十章。君是旅人犹苦忆，我为刺史更难忘。境牵吟咏真诗国，兴入笙歌好醉乡。为念旧游终一去，扁舟直拟到沧浪。
酬令狐相公春日寻花见寄六韵:病卧帝王州，花时不得游。老应随日至，春肯为人留。粉坏杏将谢，火繁桃尚稠。白飘僧院地，红落酒家楼。空里雪相似，晚来风不休。吟君怅望句，如到曲江头。
和刘郎中曲江春望见示:芳景多游客，衰翁独在家。肺伤妨饮酒，眼痛忌看花。寺路随江曲，宫墙夹道斜。羡君犹壮健，不枉度年华。
送东都留守令狐尚书赴任:翠华黄屋未东巡，碧洛青嵩付大臣。地称高情多水竹，山宜闲望少风尘。龙门即拟为游客，金谷先凭作主人。歌酒家家花处处，莫空管领上阳春。
自题新昌居止，因招杨郎中小饮:地偏坊远巷仍斜，最近东头是白家。宿雨长齐邻舍柳，晴光照出夹城花。春风小榼三升酒，寒食深炉一碗茶。能到南园同醉否，笙歌随分有些些。
和微之春日投简阳明洞天五十韵:青阳行已半，白日坐将徂。越国强仍大，稽城高且孤。利饶盐煮海，名胜水澄湖。牛斗天垂象，台明地展图。瑰奇填市井，佳丽溢闉闍。勾践遗风霸，西施旧俗姝。船头龙夭矫，桥脚兽睢盱。乡味珍蟛蚏，时鲜贵鹧鸪。语言诸夏异，衣服一方殊。捣练蛾眉婢，鸣榔蛙角奴。江清敌伊洛，山翠胜荆巫。华表双栖鹤，联樯几点乌。烟波分渡口，云树接城隅。涧远松如画，洲平水似铺。绿科秧早稻，紫笋折新芦。暖蹋泥中藕，香寻石上蒲。雨来萌尽达，雷后蛰全苏。柳眼黄丝颣，花房绛虫葛珠。林风新竹折，野烧老桑枯。带亸长枝蕙，钱穿短贯榆。暄和生野菜，卑湿长街芜。女浣纱相伴，儿烹鲤一呼。山魈啼稚子，林狖挂山都。产业论蚕蚁，孳生计鸭雏。泉岩雪飘洒，苔壁锦漫糊。堰限舟航路，堤通车马途。耶溪岸回合，禹庙径盘纡。洞穴何因凿，星槎谁与刳。石凹仙药臼，峰峭佛香炉。去为投金简，来因挈玉壶。贵仍招客宿，健未要人扶。闻望贤丞相，仪形美丈夫。前驱驻旌旆，偏坐列笙竽。刺史旟翻隼，尚书履曳凫。学禅超后有，观妙造虚无。髻里传僧宝，环中得道枢。登楼诗八咏，置砚赋三都。捧拥罗将绮，趋跄紫与朱。庙谟藏稷契，兵略贮孙吴。令下三军整，风高四海趋。千家得慈母，六郡事严姑。重士过三哺，轻财抵一铢。送觥歌宛转，嘲妓笑卢胡。佐饮时炮鳖，蠲酲数鲙鲈。醉乡虽咫尺，乐事亦须臾。若不中贤圣，何由外智愚。伊予一生志，我尔百年躯。江上三千里，城中十二衢。出多无伴侣，归只对妻孥。白首青山约，抽身去得无。
和春深二十首:何处春深好，春深富贵家。马为中路鸟，妓作后庭花。罗绮驱论队，金银用断车。眼前何所苦，唯苦日西斜。何处春深好，春深贫贱家。荒凉三径草，冷落四邻花。奴困归佣力，妻愁出赁车。途穷平路险，举足剧褒斜。何处春深好，春深执政家。凤池添砚水，鸡树落衣花。诏借当衢宅，恩容上殿车。延英开对久，门与日西斜。何处春深好，春深方镇家。通犀排带胯，瑞鹘勘袍花。飞絮冲球马，垂杨拂妓车。戎装拜春设，左握宝刀斜。何处春深好，春深刺史家。阴繁棠布叶，岐秀麦分花。五匹鸣珂马，双轮画轼车。和风引行乐，叶叶隼旟斜。何处春深好，春深学士家。凤书裁五色，马鬣剪三花。蜡炬开明火，银台赐物车。相逢不敢揖，彼此帽低斜。何处春深好，春深女学家。惯看温室树，饱识浴堂花。御印提随仗，香笺把下车。宋家宫样髻，一片绿云斜。何处春深好，春深御史家。絮萦骢马尾，蝶绕绣衣花。破柱行持斧，埋轮立驻车。入班遥认得，鱼贯一行斜。何处春深好，春深迁客家。一杯寒食酒，万里故园花。炎瘴蒸如火，光阴走似车。为忧鵩鸟至，只恐日光斜。何处春深好，春深经业家。唯求太常第，不管曲江花。折桂名惭郄，收萤志慕车。官场泥补处，最怕寸阴斜。何处春深好，春深隐士家。野衣裁薜叶，山饭晒松花。兰索纫幽珮，蒲轮驻软车。林间箕踞坐，白眼向人斜。何处春深好，春深渔父家。松湾随棹月，桃浦落船花。投饵移轻楫，牵轮转小车。萧萧芦叶里，风起钓丝斜。何处春深好，春深潮户家。涛翻三月雪，浪喷四时花。曳练驰千马，惊雷走万车。余波落何处，江转富阳斜。何处春深好，春深痛饮家。十分杯里物，五色眼前花。餔歠眠糟瓮，流涎见麹车。中山一沉醉，千度日西斜。何处春深好，春深上巳家。兰亭席上酒，曲洛岸边花。弄水游童棹，湔裾小妇车。齐桡争渡处，一匹锦标斜。何处春深好，春深寒食家。玲珑镂鸡子，宛转彩球花。碧草追游骑，红尘拜扫车。秋千细腰女，摇曳逐风斜。何处春深好，春深博弈家。一先争破眼，六聚斗成花。鼓应投壶马，兵冲象戏车。弹棋局上事，最妙是长斜。何处春深好，春深嫁女家。紫排襦上雉，黄帖鬓边花。转烛初移障，鸣环欲上车。青衣传毡褥，锦绣一条斜。何处春深好，春深娶妇家。两行笼里烛，一树扇间花。宾拜登华席，亲迎障幰车。催妆诗未了，星斗渐倾斜。何处春深好，春深妓女家。眉欺杨柳叶，裙妒石榴花。兰麝熏行被，金铜钉坐车。杭州苏小小，人道最夭斜。
咏家酝十韵:独醒从古笑灵均，长醉如今斅伯伦。旧法依稀传自杜，新方要妙得于陈。井泉王相资重九，麹糵精灵用上寅。酿糯岂劳炊范黍，撇篘何假漉陶巾。常嫌竹叶犹凡浊，始觉榴花不正真。瓮揭开时香酷烈，瓶封贮后味甘辛。捧疑明水从空化，饮似阳和满腹春。色洞玉壶无表里，光摇金醆有精神。能销忙事成闲事，转得忧人作乐人。应是世间贤圣物，与君还往拟终身。
对酒五首:巧拙贤愚相是非，何如一醉尽忘机。君知天地中宽窄，雕鹗鸾皇各自飞。蜗牛角上争何事，石火光中寄此身。随富随贫且欢乐，不开口笑是痴人。丹砂见火去无迹，白发泥人来不休。赖有酒仙相暖热，松乔醉即到前头。百岁无多时壮健，一春能几日晴明。相逢且莫推辞醉，听唱阳关第四声。昨日低眉问疾来，今朝收泪吊人回。眼前流例君看取，且遣琵琶送一杯。
洛桥寒食日作十韵:上苑风烟好，中桥道路平。蹴球尘不起，泼火雨新晴。宿醉头仍重，晨游眼乍明。老慵虽省事，春诱尚多情。遇客踟蹰立，寻花取次行。连钱嚼金勒，凿落写银罂。府酝伤教送，官娃岂要迎。舞腰那及柳，歌舌不如莺。乡国真堪恋，光阴可合轻。三年遇寒食，尽在洛阳城。
快活:可惜莺啼花落处，一壶浊酒送残春。可怜月好风凉夜，一部清商伴老身。饱食安眠消日月，闲谈冷笑接交亲。谁知将相王侯外，别有优游快活人。
忆晦叔:游山弄水携诗卷，看月寻花把酒杯。六事尽思君作伴，几时归到洛阳来。
送徐州高仆射赴镇:大红旆引碧幢旌，新拜将军指点行。战将易求何足贵，书生难得始堪荣。离筵歌舞花丛散，候骑刀枪雪队迎。应笑蹉跎白头尹，风尘唯管洛阳城。
秋思:夕照红于烧，晴空碧胜蓝。兽形云不一，弓势月初三。雁思来天北，砧愁满水南。萧条秋气味，未老已深谙。
想东游五十韵:海内时无事，江南岁有秋。生民皆乐业，地主尽贤侯。郊静销戎马，城高逼斗牛。平河七百里，沃壤二三州。坐有湖山趣，行无风浪忧。食宁妨解缆，寝不废乘流。泉石谙天竺，烟霞识虎丘。余芳认兰泽，遗咏思蘋洲。菡萏红涂粉，菰蒲绿泼油。鳞差渔户舍，绮错稻田沟。紫洞藏仙窟，玄泉贮怪湫。精神昂老鹤，姿彩媚潜虬。静阅天工妙，闲窥物状幽。投竿出比目，掷果下猕猴。味苦莲心小，浆甜蔗节稠。橘苞从自结，藕孔是谁锼。逐日移潮信，随风变棹讴。递夫交烈火，候吏次鸣驺。梵塔形疑踊，阊门势欲浮。客迎携酒榼，僧待置茶瓯。小宴闲谈笑，初筵雅献酬。稍催朱蜡炬，徐动碧牙筹。圆醆飞莲子，长裾曳石榴。柘枝随画鼓，调笑从香球。幕飏云飘槛，帘褰月露钩。舞繁红袖凝，歌切翠眉愁。弦管宁容歇，杯盘未许收。良辰宜酩酊，卒岁好优游。鲙缕鲜仍细，莼丝滑且柔。饱餐为日计，稳睡是身谋。名愧空虚得，官知止足休。自嫌犹屑屑，众笑大悠悠。物表疏形役，人寰足悔尤。蛾须远灯烛，兔勿近罝罘。幻世春来梦，浮生水上沤。百忧中莫入，一醉外何求。未死痴王湛，无儿老邓攸。蜀琴安膝上，周易在床头。去去无程客，行行不系舟。劳君频问讯，劝我少淹留。云雨多分散，关山苦阻修。一吟江月别，七见日星周。珠玉传新什，鹓鸾念故俦。悬旌心宛转，束楚意绸缪。驿舫妆青雀，官槽秣紫骝。镜湖期远泛，禹穴约冥搜。预扫题诗壁，先开望海楼。饮思亲履舄，宿忆并衾裯。志气吾衰也，风情子在不。应须相见后，别作一家游。
病免后喜除宾客:卧在漳滨满十旬，起为商皓伴三人。从今且莫嫌身病，不病何由索得身。
赠皇甫宾客:轻衣稳马槐阴路，渐近东来渐少尘。耳闹久憎闻俗事，眼明初喜见闲人。昔曾对作承华相，今复连为博望宾。始信淡交宜久远，与君转老转相亲。
白莲池泛舟:白藕新花照水开，红窗小舫信风回。谁教一片江南兴，逐我殷勤万里来。
自题:老宜官冷静，贫赖俸优饶。热月无堆案，寒天不趁朝。傍看应寂寞，自觉甚逍遥。徒对盈尊酒，兼无愁可销。
答苏六:但喜暑随三伏去，不知秋送二毛来。更无别计相宽慰，故遣阳关劝一杯。
秋游:下马闲行伊水头，凉风清景胜春游。何事古今诗句里，不多说著洛阳秋。
游平原赠晦叔:照水容虽老，登山力未衰。欲眠先命酒，暂歇亦吟诗。且喜身无缚，终惭鬓有丝。回头语闲伴，闲校十年迟。
劝酒十四首。何处难忘酒七首:何处难忘酒，长安喜气新。初登高第后，乍作好官人。省壁明张榜，朝衣稳称身。此时无一醆，争奈帝城春。何处难忘酒，天涯话旧情。青云俱不达，白发递相惊。二十年前别，三千里外行。此时无一醆，何以叙平生。何处难忘酒，朱门羡少年。春分花发后，寒食月明前。小院回罗绮，深房理管弦。此时无一醆，争过艳阳天。何处难忘酒，霜庭老病翁。暗声啼蟋蟀，干叶落梧桐。鬓为愁先白，颜因醉暂红。此时无一醆，何计奈秋风。何处难忘酒，军功第一高。还乡随露布，半路授旌旄。玉柱剥葱手，金章烂椹袍。此时无一醆，何以骋雄豪。何处难忘酒，青门送别多。敛襟收涕泪，簇马听笙歌。烟树灞陵岸，风尘长乐坡。此时无一醆，争奈去留何。何处难忘酒，逐臣归故园。赦书逢驿骑，贺客出都门。半面瘴烟色，满衫乡泪痕。此时无一醆，何物可招魂。
劝酒十四首。不如来饮酒七首:莫隐深山去，君应到自嫌。齿伤朝水冷，貌苦夜霜严。渔去风生浦，樵归雪满岩。不如来饮酒，相对醉厌厌。莫作农夫去，君应见自愁。迎春犁瘦地，趁晚喂羸牛。数被官加税，稀逢岁有秋。不如来饮酒，酒伴醉悠悠。莫作商人去，恓惶君未谙。雪霜行塞北，风水宿江南。藏镪百千万，沉舟十二三。不如来饮酒，仰面醉酣酣。莫事长征去，辛勤难具论。何曾画麟阁，只是老辕门。虮虱衣中物，刀枪面上痕。不如来饮酒，合眼醉昏昏。莫学长生去，仙方误杀君。那将薤上露，拟待鹤边云。矻矻皆烧药，累累尽作坟。不如来饮酒，闲坐醉醺醺。莫上青云去，青云足爱憎。自贤夸智慧，相纠斗功能。鱼烂缘吞饵，蛾焦为扑灯。不如来饮酒，任性醉腾腾。莫入红尘去，令人心力劳。相争两蜗角，所得一牛毛。且灭嗔中火，休磨笑里刀。不如来饮酒，稳卧醉陶陶。
和令狐相公寄刘郎中兼见示长句:日月天衢仰面看，尚淹池凤滞台鸾。碧幢千里空移镇，赤笔三年未转官。别后纵吟终少兴，病来虽饮不多欢。酒军诗敌如相遇，临老犹能一据鞍。
即事:见月连宵坐，闻风尽日眠。室香罗药气，笼暖焙茶烟。鹤啄新晴地，鸡栖薄暮天。自看淘酒米，倚杖小池前。
偶吟二首:眼下有衣兼有食，心中无喜亦无忧。正如身后有何事，应向人间无所求。静念道经深闭目，闲迎禅客小低头。犹残少许云泉兴，一岁龙门数度游。晴教晒药泥茶灶，闲看科松洗竹林。活计纵贫长净洁，池亭虽小颇幽深。厨香炊黍调和酒，窗暖安弦拂拭琴。老去生涯只如此，更无余事可劳心。
勉闲游:天时人事常多故，一岁春能几处游。不是尘埃便风雨，若非疾病即悲忧。贫穷心苦多无兴，富贵身忙不自由。唯有分司官恰好，闲游虽老未能休。
雪夜喜李郎中见访，兼酬所赠:可怜今夜鹅毛雪，引得高情鹤氅人。红蜡烛前明似昼，青毡帐里暖如春。十分满醆黄金液，一尺中庭白玉尘。对此欲留君便宿，诗情酒分合相亲。
答王尚书问履道池旧桥:虹梁雁齿随年换，素板朱栏逐日修。但恨尚书能久别，莫忘州守不频游。重移旧柱开中眼，乱种新花拥两头。李郭小船何足问，待君乘过济川舟。
从龙潭寺至少林寺，题赠同游者:山屐田衣六七贤，搴芳蹋翠弄潺湲。九龙潭月落杯酒，三品松风飘管弦。强健且宜游胜地，清凉不觉过炎天。始知驾鹤乘云外，别有逍遥地上仙。
弹秋思:信意闲弹秋思时，调清声直韵疏迟。近来渐喜无人听，琴格高低心自知。
劝行乐:少年信美何曾久，春日虽迟不再中。欢笑胜愁歌胜哭，请君莫道等头空。
老慵:岂是交亲向我疏，老慵自爱闭门居。近来渐喜知闻断，免恼嵇康索报书。
予与微之老而无子发于言叹著在诗篇今年冬各有一子…嘲:常忧到老都无子，何况新生又是儿。阴德自然宜有庆，皇天可得道无知。一园水竹今为主，百卷文章更付谁。莫虑鹓雏无浴处，即应重入凤凰池。五十八翁方有后，静思堪喜亦堪嗟。一珠甚小还惭蚌，八子虽多不羡鸦。秋月晚生丹桂实，春风新长紫兰芽。持杯祝愿无他语，慎勿顽愚似汝爷。
酬皇甫宾客:玄晏家风黄绮身，深居高卧养精神。性慵无病常称病，心足虽贫不道贫。竹院君闲销永日，花亭我醉送残春。自嫌诗酒犹多兴，若比先生是俗人。
池上赠韦山人:新竹夹平流，新荷拂小舟。众皆嫌好拙，谁肯伴闲游。客为忙多去，僧因饭暂留。独怜韦处士，尽日共悠悠。
闲吟二首:留司老宾客，春尽兴如何。官寺行香少，僧房寄宿多。闲倾一醆酒，醉听两声歌。忆得陶潜语，羲皇无以过。闲游来早晚，已得一周年。嵩洛供云水，朝廷乞俸钱。长歌时独酌，饱食后安眠。闻道山榴发，明朝向玉泉。
同王十七庶子李六员外郑二侍御同年四人游龙门有感而作:一曲悲歌酒一尊，同年零落几人存。世如阅水应堪叹，名是浮云岂足论。各从仕禄休明代，共感平生知己恩。今日与君重上处，龙门不是旧龙门。
观游鱼:绕池闲步看鱼游，正值儿童弄钓舟。一种爱鱼心各异，我来施食尔垂钩。
登天宫阁:午时乘兴出，薄暮未能还。高上烟中阁，平看雪后山。委形群动里，任性一生间。洛下多闲客，其中我最闲。
思往喜今:忆除司马向江州，及此凡经十五秋。虽在簪裾从俗累，半寻山水是闲游。谪居终带乡关思，领郡犹分邦国忧。争似如今作宾客，都无一念到心头。
和微之道保生三日:相看鬓似丝，始作弄璋诗。且有承家望，谁论得力时。莫兴三日叹，犹胜七年迟。我未能忘喜，君应不合悲。嘉名称道保，乞姓号崔儿。但恐持相并，蒹葭琼树枝。
疑梦二首:莫惊宠辱虚忧喜，莫计恩雠浪苦辛。黄帝孔丘无处问，安知不是梦中身。鹿疑郑相终难辨，蝶化庄生讵可知。假使如今不是梦，能长于梦几多时。
不准拟二首:篮舆腾腾一老夫，褐裘乌帽白髭须。早衰饶病多蔬食，筋力消磨合有无。不准拟身年六十，上山仍未要人扶。忆昔谪居炎瘴地，巴猿引哭虎随行。多于贾谊长沙苦，小校潘安白发生。不准拟身年六十，游春犹自有心情。
府中夜赏:樱桃厅院春偏好，石井栏堂夜更幽。白粉墙头花半出，绯纱烛下水平流。闲留宾客尝新酒，醉领笙歌上小舟。舞袖飘飖棹容与，忽疑身是梦中游。
府西池北新葺水斋，即事招宾，偶题十六韵:缭绕府西面，潺湲池北头。凿开明月峡，决破白蘋洲。清浅漪澜急，夤缘浦屿幽。直冲行径断，平入卧斋流。石叠青棱玉，波翻白片鸥。喷时千点雨，澄处一泓油。绝境应难别，同心岂易求。少逢人爱玩，多是我淹留。夹岸铺长簟，当轩泊小舟。枕前看鹤浴，床下见鱼游。洞户斜开扇，疏帘半上钩。紫浮萍泛泛，碧亚竹修修。读罢书仍展，棋终局未收。午茶能散睡，卯酒善销愁。檐雨晚初霁，窗风凉欲休。谁能伴老尹，时复一闲游。
与诸道者同游二室至九龙潭作:喜逢二室游仙子，厌作三川守土臣。举手摩挲潭上石，开襟斗薮府中尘。他日终为独往客，今朝未是自由身。若言尹是嵩山主，三十六峰应笑人。
履道池上作:家池动作经旬别，松竹琴鱼好在无。树暗小巢藏巧妇，渠荒新叶长慈姑。不因车马时时到，岂觉林园日日芜。犹喜春深公事少，每来花下得踟蹰。
与诸公同出城观稼:老尹醉醺醺，来随年少群。不忧头似雪，但喜稼如云。岁望千箱积，秋怜五谷分。何人知帝力，尧舜正为君。
座中戏呈诸少年:衰容禁得无多酒，秋鬓新添几许霜。纵有风情应淡薄，假如老健莫夸张。兴来吟咏从成癖，饮后酣歌少放狂。不为倚官兼挟势，因何入得少年场。
雪后早过天津桥偶呈诸客:官桥晴雪晓峨峨，老尹行吟独一过。紫绶相辉应不恶，白须同色复如何。悠扬短景凋年急，牢落衰情感事多。犹赖洛中饶醉客，时时泥我唤笙歌。
新制绫袄成，感而有咏:水波文袄造新成，绫软绵匀温复轻。晨兴好拥向阳坐，晚出宜披蹋雪行。鹤氅毳疏无实事，木棉花冷得虚名。宴安往往欢侵夜，卧稳昏昏睡到明。百姓多寒无可救，一身独暖亦何情。心中为念农桑苦，耳里如闻饥冻声。争得大裘长万丈，与君都盖洛阳城。
早春雪后赠洛阳李长官长水郑明府二同年:献岁晴和风景新，铜驼街郭暖无尘。府庭共贺三川雪，县道分行百里春。朱绂洛阳官位屈，青袍长水俸钱贫。有何功德纡金紫，若比同年是幸人。
南龙兴寺残雪:南龙兴寺春晴后，缓步徐吟绕四廊。老趁风花应不称，闲寻松雪正相当。吏人引从多乘舆，宾客逢迎少下堂。不拟人间更求事，些些疏懒亦何妨。
天宫阁早春:天宫高阁上何频，每上令人耳目新。前日晚登缘看雪，今朝晴望为迎春。林莺何处吟筝柱，墙柳谁家晒麹尘。可惜三川虚作主，风光不属白头人。
和梦得冬日晨兴:漏传初五点，鸡报第三声。帐下从容起，窗间曨昒明。照书灯未灭，暖酒火重生。理曲弦歌动，先闻唱渭城。
赠晦叔忆梦得:自别崔公四五秋，因何临老转风流。归来不说秦中事，歇定唯谋洛下游。酒面浮花应是喜，歌眉敛黛不关愁。得君更有无厌意，犹恨尊前欠老刘。
醉后重赠晦叔:老伴知君少，欢情向我偏。无论疏与数，相见辄欣然。各以诗成癖，俱因酒得仙。笑回青眼语，醉并白头眠。岂是今投分，多疑宿结缘。人间更何事，携手送衰年。
咏兴五首。解印出公府:解印出公府，斗薮尘土衣。百吏放尔散，双鹤随我归。归来履道宅，下马入柴扉。马嘶返旧枥，鹤舞还故池。鸡犬何忻忻，邻里亦依依。年颜老去日，生计胜前时。有帛御冬寒，有谷防岁饥。饱于东方朔，乐于荣启期。人生且如此，此外吾不知。
咏兴五首。出府归吾庐:出府归吾庐，静然安且逸。更无客干谒，时有僧问疾。家僮十余人，枥马三四匹。慵发经旬卧，兴来连日出。出游爱何处，嵩碧伊瑟瑟。况有清和天，正当疏散日。身闲自为贵，何必居荣秩。心足即非贫，岂唯金满室。吾观权势者，苦以身徇物。炙手外炎炎，履冰中栗栗。朝饥口忘味，夕惕心忧失。但有富贵名，而无富贵实。
咏兴五首。池上有小舟:池上有小舟，舟中有胡床。床前有新酒，独酌还独尝。熏若春日气，皎如秋水光。可洗机巧心，可荡尘垢肠。岸曲舟行迟，一曲进一觞。未知几曲醉，醉入无何乡。寅缘潭岛间，水竹深青苍。身闲心无事，白日为我长。我若未忘世，虽闲心亦忙。世若未忘我，虽退身难藏。我今异于是，身世交相忘。
咏兴五首。四月池水满:四月池水满，龟游鱼跃出。吾亦爱吾池，池边开一室。人鱼虽异族，其乐归于一。且与尔为徒，逍遥同过日。尔无羡沧海，蒲藻可委质。吾亦忘青云，衡茅足容膝。况吾与尔辈，本非蛟龙匹。假如云雨来，只是池中物。
咏兴五首。小庭亦有月:小庭亦有月，小院亦有花。可怜好风景，不解嫌贫家。菱角执笙簧，谷儿抹琵琶。红绡信手舞，紫绡随意歌。村歌与社舞，客哂主人夸。但问乐不乐，岂在钟鼓多。客告暮将归，主称日未斜。请客稍深酌，愿见朱颜酡。客知主意厚，分数随口加。堂上烛未秉，座中冠已峨。左顾短红袖，右命小青娥。长跪谢贵客，蓬门劳见过。客散有余兴，醉卧独吟哦。幕天而席地，谁奈刘伶何。
再授宾客分司:优稳四皓官，清崇三品列。伊予再尘忝，内愧非才哲。俸钱七八万，给受无虚月。分命在东司，又不劳朝谒。既资闲养疾，亦赖慵藏拙。宾友得从容，琴觞恣怡悦。乘篮城外去，系马花前歇。六游金谷春，五看龙门雪。吾若默无语，安知吾快活。吾欲更尽言，复恐人豪夺。应为时所笑，苦惜分司阙。但问适意无，岂论官冷热。
把酒:把酒仰问天，古今谁不死。所贵未死间，少忧多欢喜。穷通谅在天，忧喜即由己。是故达道人，去彼而取此。勿言未富贵，久忝居禄仕。借问宗族间，几人拖金紫。勿忧渐衰老，且喜加年纪。试数班行中，几人及暮齿。朝餐不过饱，五鼎徒为尔。夕寝止求安，一衾而已矣。此外皆长物，于我云相似。有子不留金，何况兼无子。
新秋晓兴:浊暑忽已退，清宵未全长。晨釭耿残焰，宿閤凝微香。喔喔鸡下树，辉辉日上梁。枕低茵席软，卧稳身入床。睡足景犹早，起初风乍凉。展张小屏幛，收拾生衣裳。还有惆怅事，迟迟未能忘。拂镜梳白发，可怜冰照霜。
秋日与张宾客舒著作同游龙门醉中狂歌凡二百三十八字:秋天高高秋光清，秋风袅袅秋虫鸣。嵩峰馀霞锦绮卷，伊水细浪鳞甲生。洛阳闲客知无数，少出游山多在城。商岭老人自追逐，蓬丘逸士相逢迎。南出鼎门十八里，庄店逦迤桥道平。不寒不热好时节，鞍马稳快衣衫轻。并辔踟蹰下西岸，扣舷容与绕中汀。开怀旷达无所系，触目胜绝不可名。荷衰欲黄荇犹绿，鱼乐自跃鸥不惊。翠藻蔓长孔雀尾，彩船橹急寒雁声。家酝一壶白玉液，野花数把黄金英。昼游四看西日暮，夜话三及东方明。暂停杯觞辍吟咏，我有狂言君试听。丈夫一生有二志，兼济独善难得并。不能救疗生民病，即须先濯尘土缨。况吾头白眼已暗，终日戚促何所成。不如展眉开口笑，龙门醉卧香山行。
秋池独泛:萧疏秋竹篱，清浅秋风池。一只短舫艇，一张斑鹿皮。皮上有野叟，手中持酒卮。半酣箕踞坐，自问身为谁。严子垂钓日，苏门长啸时。悠然意自得，意外何人知。
岁暮:惨澹岁云暮，穷阴动经旬。霜风裂人面，冰雪摧车轮。而我当是时，独不知苦辛。晨炊廪有米，夕爨厨有薪。夹帽长覆耳，重裘宽裹身。加之一杯酒，煦妪如阳春。洛城士与庶，比屋多饥贫。何处炉有火，谁家甑无尘。如我饱暖者，百人无一人。安得不惭愧，放歌聊自陈。
南池早春有怀:朝游北桥上，晚憩南塘畔。西日雪全销，东风冰尽泮。蓰蓰鱼尾掉，瞥瞥鹅毛换。泥暖草芽生，沙虚泉脉散。晴芳冒苔岛，宿润侵蒲岸。洛下日初长，江南春欲半。时光共抛掷，人事堪嗟叹。倚棹忽寻思，去年池上伴。
山游示小妓:双鬟垂未合，三十才过半。本是绮罗人，今为山水伴。春泉共挥弄，好树同攀玩。笑容共底迷，酒思风前乱。红凝舞袖急，黛惨歌声缓。莫唱杨柳枝，无肠与君断。
早夏游宴:虽慵兴犹在，虽老心犹健。昨日山水游，今朝花酒宴。山榴艳似火，王蕊飘如霰。荣落逐瞬迁，炎凉随刻变。未收木绵褥，已动蒲葵扇。且喜物与人，年年得相见。
思旧:闲日一思旧，旧游如目前。再思今何在，零落归下泉。退之服硫黄，一病讫不痊。微之炼秋石，未老身溘然。杜子得丹诀，终日断腥膻。崔君夸药力，经冬不衣绵。或疾或暴夭，悉不过中年。唯予不服食，老命反迟延。况在少壮时，亦为嗜欲牵。但耽荤与血，不识汞与铅。饥来吞热物，渴来饮寒泉。诗役五藏神，酒汩三丹田。随日合破坏，至今粗完全。齿牙未缺落，肢体尚轻便。已开第七秩，饱食仍安眠。且进杯中物，其馀皆付天。
北窗三友:今日北窗下，自问何所为。欣然得三友，三友者为谁。琴罢辄举酒，酒罢辄吟诗。三友递相引，循环无已时。一弹惬中心，一咏畅四肢。犹恐中有间，以酒弥缝之。岂独吾拙好，古人多若斯。嗜诗有渊明，嗜琴有启期。嗜酒有伯伦，三人皆吾师。或乏儋石储，或穿带索衣。弦歌复觞咏，乐道知所归。三师去已远，高风不可追。三友游甚熟，无日不相随。左掷白玉卮，右拂黄金徽。兴酣不叠纸，走笔操狂词。谁能持此词，为我谢亲知。纵未以为是，岂以我为非。
裴侍中晋公以集贤林亭即事诗三十六韵见赠…以伸酬献:三江路千里，五湖天一涯。何如集贤第，中有平津池。池胜主见觉，景新人未知。竹森翠琅玕，水深洞琉璃。水竹以为质，质立而文随。文之者何人，公来亲指麾。疏凿出人意，结构得地宜。灵襟一搜索，胜概无遁遗。因下张沼沚，依高筑阶基。嵩峰见数片，伊水分一支。南溪修且直，长波碧逶迤。北馆壮复丽，倒影红参差。东岛号晨光，杲曜迎朝曦。西岭名夕阳，杳暧留落晖。前有水心亭，动荡架涟漪。后有开阖堂，寒温变天时。幽泉镜泓澄，怪石山欹危。春葩雪漠漠，夏果珠离离。主人命方舟，宛在水中坻。亲宾次第至，酒乐前后施。解缆始登泛，山游仍水嬉。沿洄无滞碍，向背穷幽奇。瞥过远桥下，飘旋深涧陲。管弦去缥缈，罗绮来霏微。棹风逐舞回，梁尘随歌飞。宴馀日云暮，醉客未放归。高声索彩笺，大笑催金卮。唱和笔走疾，问答杯行迟。一咏清两耳，一酣畅四肢。主客忘贵贱，不知俱是谁。客有诗魔者，吟哦不知疲。乞公残纸墨，一扫狂歌词。维云社稷臣，赫赫文武姿。十授丞相印，五建大将旗。四朝致勋华，一身冠皋夔。去年才七十，决赴悬车期。公志不可夺，君恩亦难希。从容就中道，勉黾来保厘。貂蝉虽未脱，鸾皇已不羁。历征今与古，独步无等夷。陆贾功业少，二疏官秩卑。乘舟范蠡惧，辟谷留侯饥。岂若公今日，身安家国肥。羊祜在汉南，空留岘首碑。柳恽在江南，只赋汀洲诗。谢安入东山，但说携蛾眉。山简醉高阳，唯闻倒接罒离。岂如公今日，余力兼有之。愿公寿如山，安乐长在兹。愿我比蒲稗，永得相因依。
张常侍池凉夜闲宴赠诸公:竹桥新月上，水岸凉风至。对月五六人，管弦三两事。留连池上酌，款曲城外意。或啸或讴吟，谁知此闲味。回看市朝客，矻矻趋名利。朝忙少游宴，夕困多眠睡。清凉属吾徒，相逢勿辞醉。
送吕漳州:今朝一壶酒，言送漳州牧。半自要闲游，爱花怜草绿。花前下鞍马，草上携丝竹。行客饮数杯，主人歌一曲。端居惜风景，屡出劳僮仆。独醉似无名，借君作题目。
短歌曲:世人求富贵，多为奉嗜欲。盛衰不自由，得失常相逐。问君少年日，苦学将干禄。负笈尘中游，抱书雪前读。布衾不周体，藜茹才充腹。三十登宦途，五十被朝服。奴温新挟纩，马肥初食粟。未敢议欢游，尚为名检束。耳目聋暗后，堂上调丝竹。牙齿缺落时，盘中堆酒肉。彼来此已去，外余中不足。少壮与荣华，相避如寒燠。青云去地远，白日经天速。从古无奈何，短歌听一曲。
咏怀:高人乐丘园，中人慕官职。一事尚难成，两途安可得。遑遑干世者，多苦时命塞。亦有爱闲人，又为穷饿逼。我今幸双遂，禄仕兼游息。未尝羡荣华，不省劳心力。妻孥与婢仆，亦免愁衣食。所以吾一家，面无忧喜色。
老热:一饱百情足，一酣万事休。何人不衰老，我老心无忧。仕者拘职役，农者劳田畴。何人不苦热，我热身自由。卧风北窗下，坐月南池头。脑凉脱乌帽，足热濯清流。慵发昼高枕，兴来夜泛舟。何乃有馀适，只缘无过求。或问诸亲友，乐天是与不。亦无别言语，多道天悠悠。悠悠君不知，此味深且幽。但恐君知后，亦来从我游。
新秋喜凉，因寄兵部杨侍郎:外强火未退，中锐金方战。一夕风雨来，炎凉随数变。徐徐炎景度，稍稍凉飙扇。枕簟忽凄清，巾裳亦轻健。老夫纳秋候，心体殊安便。睡足一屈伸，搔首摩挲面。褰帘对池竹，幽寂如僧院。俯观游鱼群，仰数浮云片。闲忙各有趣，彼此宁相见。昨日闻慕巢，召对延英殿。
懒放二首，呈刘梦得、吴方之:青衣报平旦，呼我起盥栉。今早天气寒，郎君应不出。又无宾客至，何以销闲日。已向微阳前，暖酒开诗帙。朝怜一床日，暮爱一炉火。床暖日高眠，炉温夜深坐。雀罗门懒出，鹤发头慵裹。除却刘与吴，何人来问我。
寒食:人老何所乐，乐在归乡国。我归故园来，九度逢寒食。故园在何处，池馆东城侧。四邻梨花时，二月伊水色。岂独好风土，仍多旧亲戚。出去恣欢游，归来聊燕息。有官供禄俸，无事劳心力。但恐优稳多，微躬销不得。
和裴令公一日日一年年杂言见赠:一日日，作老翁。一年年，过春风。公心不以贵隔我，我散唯将闲伴公。我无才能忝高秩，合是人间闲散物。公有功德在生民，何因得作自由身。前日魏王潭上宴连夜，今日午桥池头游拂晨。山客砚前吟待月，野人尊前醉送春。不敢与公闲中争第一，亦应占得第二第三人。
题裴晋公女几山刻石诗后:何处画功业，何处题诗篇。麒麟高阁上，女几小山前。尔后多少时，四朝二十年。贼骨化为土，贼垒犁为田。一从贼垒平，陈蔡民晏然。骡军成牛户，鬼火变人烟。生子已嫁娶，种桑亦丝绵。皆云公之德，欲报无由缘。公今在何处，守都镇三川。旧宅留永乐，新居开集贤。公今在何官，被衮珥貂蝉。战袍破犹在，髀肉生欲圆。襟怀转萧洒，气力弥精坚。登山不拄杖，上马能掉鞭。利泽浸入池，福降升自天。昔号天下将，今称地上仙。勿追赤松游，勿拍洪崖肩。商山有遗老，可以奉周旋。
览镜喜老:今朝览明镜，须鬓尽成丝。行年六十四，安得不衰羸。亲属惜我老，相顾兴叹咨。而我独微笑，此意何人知。笑罢仍命酒，掩镜捋白髭。尔辈且安坐，从容听我词。生若不足恋，老亦何足悲。生若苟可恋，老即生多时。不老即须夭，不夭即须衰。晚衰胜早夭，此理决不疑。古人亦有言，浮生七十稀。我今欠六岁，多幸或庶几。倘得及此限，何羡荣启期。当喜不当叹，更倾酒一卮。
风雪中作:岁暮风动地，夜寒雪连天。老夫何处宿，暖帐温炉前。两重褐绮衾，一领花茸毡。粥熟呼不起，日高安稳眠。是时心与身，了无闲事牵。以此度风雪，闲居来六年。忽思远游客，复想早朝士。蹋冻侵夜行，凌寒未明起。心为身君父，身为心臣子。不得身自由，皆为心所使。我心既知足，我身自安止。方寸语形骸，吾应不负尔。
和裴侍中南园静兴见示:池馆清且幽，高怀亦如此。有时帘动风，尽日桥照水。静将鹤为伴，闲与云相似。何必学留侯，崎岖觅松子。
菩提寺上方晚望香山寺，寄舒员外:晚登西宝刹，晴望东精舍。反照转楼台，辉辉似图画。冰浮水明灭，雪压松偃亚。石阁僧上来，云汀雁飞下。西京闹于市，东洛闲如社。曾忆旧游无，香山明月夜。
东归:翩翩平肩舆，中有醉老夫。膝上展诗卷，竿头悬酒壶。食宿无定程，仆马多缓驱。临水歇半日，望山倾一盂。藉草坐嵬峨，攀花行踟蹰。风将景共暖，体与心同舒。始悟有营者，居家如在途。方知无系者，在道如安居。前夕宿三堂，今旦游申湖。残春三百里，送我归东都。
睡后茶兴忆杨同州:昨晚饮太多，嵬峨连宵醉。今朝餐又饱，烂漫移时睡。睡足摩挲眼，眼前无一事。信脚绕池行，偶然得幽致。婆娑绿阴树，斑驳青苔地。此处置绳床，傍边洗茶器。白瓷瓯甚洁，红炉炭方炽。沫下麹尘香，花浮鱼眼沸。盛来有佳色，咽罢余芳气。不见杨慕巢，谁人知此味。
何处堪避暑:何处堪避暑，林间背日楼。何处好追凉，池上随风舟。日高饥始食，食竟饱还游。游罢睡一觉，觉来茶一瓯。眼明见青山，耳醒闻碧流。脱袜闲濯足，解巾快搔头。如此来几时，已过六七秋。从心至百骸，无一不自由。拙退是其分，荣耀非所求。虽被世间笑，终无身外忧。此语君莫怪，静思吾亦愁。如何三伏月，杨尹谪虔州。
诏下:昨日诏下去罪人，今日诏下得贤臣。进退者谁非我事，世间宠辱常纷纷。我心与世两相忘，时事虽闻如不闻。但喜今年饱饭吃，洛阳禾稼如秋云。更倾一尊歌一曲，不独忘世兼忘身。
七月一日作:七月一日天，秋生履道里。闲居见清景，高兴从此始。林间暑雨歇，池上凉风起。桥竹碧鲜鲜，岸莎青靡靡。苍然古磐石，清浅平流水。何言中门前，便是深山里。双僮侍坐卧，一杖扶行止。饥闻麻粥香，渴觉云汤美。平生所好物，今日多在此。此外更何思，市朝心已矣。
因梦有悟:交友沦殁尽，悠悠劳梦思。平生所厚者，昨夜梦见之。梦中几许事，枕上无多时。款曲数杯酒，从容一局棋。初见韦尚书，金紫何辉辉。中遇李侍郎，笑言甚怡怡。终为崔常侍，意色苦依依。一夕三改变，梦心不惊疑。此事人尽怪，此理谁得知。我粗知此理，闻于竺乾师。识行妄分别，智隐迷是非。若转识为智，菩提其庶几。
春游:上马临出门，出门复逡巡。回头问妻子，应怪春游频。诚知春游频，其奈老大身。朱颜去复去，白发新更新。请君屈十指，为我数交亲。大限年百岁，几人及七旬。我今六十五，走若下坂轮。假使得七十，只有五度春。逢春不游乐，但恐是痴人。
小台晚坐忆梦得:汲泉洒小台，台上无纤埃。解带面西坐，轻襟随风开。晚凉闲兴动，忆同倾一杯。月明候柴户，藜杖何时来。
偶以拙诗数首寄呈裴少尹侍郎蒙以盛制四篇…美而谢之:投君之文甚荒芜，数篇价直一束刍。报我之章何璀璨，累累四贯骊龙珠。毛诗三百篇后得，文选六十卷中无。一麋丽龟绝报赛，五鹿连柱难支梧。高兴独因秋日尽，清吟多与好风俱。银钩金错两殊重，宜上屏风张座隅。
七年元日对酒五首:庆吊经过懒，逢迎跪拜迟。不因时节日，岂觉此身羸。众老忧添岁，余衰喜入春。年开第七秩，屈指几多人。三杯蓝尾酒，一碟胶牙饧。除却崔常侍，无人共我争。今朝吴与洛，相忆一欣然。梦得君知否，俱过本命年。同岁崔何在，同年杜又无。应无藏避处，只有且欢娱。
早春醉吟，寄太原令狐相公、苏州刘郎中:雪夜闲游多秉烛，花时暂出亦提壶。别来少遇新诗敌，老去难逢旧饮徒。大振威名降北虏，勤行惠化活东吴。不知歌酒腾腾兴，得似河南醉尹无。
洛中春游呈诸亲友:莫叹年将暮，须怜岁又新。府中三遇腊，洛下五逢春。春树花珠颗，春塘水麹尘。春娃无气力，春马有精神。并辔鞭徐动，连盘酒慢巡。经过旧邻里，追逐好交亲。笑语销闲日，酣歌送老身。一生欢乐事，亦不少于人。
自喜:身慵难勉强，性拙易迟回。布被辰时起，柴门午后开。忙驱能者去，闲逐钝人来。自喜谁能会，无才胜有才。
裴常侍以题蔷薇架十八韵见示因广为三十韵以和之:托质依高架，攒花对小堂。晚开春去后，独秀院中央。霁景朱明早，芳时白昼长。秾因天与色，丽共日争光。剪碧排千萼，研朱染万房。烟条涂石绿，粉蕊扑雌黄。根动彤云涌，枝摇赤羽翔。九微灯炫转，七宝帐荧煌。淑气熏行径，清阴接步廊。照梁迷藻棁，耀壁变雕墙。烂若丛然火，殷于叶得霜。胭脂含脸笑，苏合裛衣香。浃洽濡晨露，玲珑漏夕阳。合罗排勘缬，醉晕浅深妆。乍见疑回面，遥看误断肠。风朝舞飞燕，雨夜泣萧娘。桃李惭无语，芝兰让不芳。山榴何细碎，石竹苦寻常。蕙惨偎栏避，莲羞映浦藏。怯教蕉叶战，妒得柳花狂。岂可轻嘲咏，应须痛比方。画屏风自展，绣伞盖谁张。翠锦挑成字，丹砂印著行。猩猩凝血点，瑟瑟蹙金匡。散乱萎红片，尖纤嫩紫芒。触僧飘毳褐，留妓冒罗裳。寡和阳春曲，多情骑省郎。缘夸美颜色，引出好文章。东顾辞仁里，西归入帝乡。假如君爱杀，留著莫移将。
喜照密闲实四上人见过:紫袍朝士白髯翁，与俗乖疏与道通。官秩三回分洛下，交游一半在僧中。臭帑世界终须出，香火因缘久愿同。斋后将何充供养，西轩泉石北窗风。
赠皇甫六张十五李二十三宾客:昨日三川新罢守，今年四皓尽分司。幸陪散秩闲居日，好是登山临水时。家未苦贫常酝酒，身虽衰病尚吟诗。龙门泉石香山月，早晚同游报一期。
微之敦诗晦叔相次长逝，岿然自伤，因成二绝:并失鹓鸾侣，空留麋鹿身。只应嵩洛下，长作独游人。长夜君先去，残年我几何。秋风满衫泪，泉下故人多。
池上闲咏:青莎台上起书楼，绿藻潭中系钓舟。日晚爱行深竹里，月明多上小桥头。暂尝新酒还成醉，亦出中门便当游。一部清商聊送老，白须萧飒管弦秋。
和高仆射罢节度让尚书授少保分司喜遂游山水之作:暂辞八座罢双旌，便作登山临水行。能以忠贞酬重任，不将富贵碍高情。朱门出去簪缨从，绛帐归来歌吹迎。鞍辔闹装光满马，何人信道是书生。
重修香山寺毕，题二十二韵以纪之:阙塞龙门口，祇园鹫岭头。曾随减劫坏，今遇胜缘修。再莹新金刹，重装旧石楼。病僧皆引起，忙客亦淹留。四望穷沙界，孤标出赡州。地图铺洛邑，天柱倚崧丘。两面苍苍岸，中心瑟瑟流。波翻八滩雪，堰护一潭油。台殿朝弥丽，房廊夜更幽。千花高下塔，一叶往来舟。岫合云初吐，林开雾半收。静闻樵子语，远听棹郎讴。官散殊无事，身闲甚自由。吟来携笔砚，宿去抱衾裯。霁月当窗白，凉风满簟秋。烟香封药灶，泉冷洗茶瓯。南祖心应学，西方社可投。先宜知止足，次要悟浮休。觉路随方乐，迷涂到老愁。须除爱名障，莫作恋家囚。便合穷年住，何言竟日游。可怜终老地，此是我菟裘。
送杨八给事赴常州:无嗟别青琐，且喜拥朱轮。五十得三品，百千无一人。须勤念黎庶，莫苦忆交亲。此外无过醉，毗陵何限春。
醉别程秀才:五度龙门点额回，却缘多艺复多才。贫泥客路黏难出，愁锁乡心掣不开。何必更游京国去，不如且入醉乡来。吴弦楚调潇湘弄，为我殷勤送一杯。
同诸客题于家公主旧宅:平阳旧宅少人游，应是游人到即愁。布谷鸟啼桃李院，络丝虫怨凤凰楼。台倾滑石犹残砌，帘断珍珠不满钩。闻道至今萧史在，髭须雪白向明州。
送舒著作重授省郎赴阙:三岁相依在洛都，游花宴月饱欢娱。惜别笙歌多怨咽，愿留轩盖少踟蹰。剑磨光彩依前出，鹏举风云逐后驱。从此求闲应不得，更能重醉白家无。
喜刘苏州恩赐金紫，遥想贺宴，以诗庆之:海内姑苏太守贤，恩加章绶岂徒然。贺宾喜色欺杯酒，醉妓欢声遏管弦。鱼珮葺鳞光照地，鹘衔瑞带势冲天。莫嫌鬓上些些白，金紫由来称长年。
蓝田刘明府携酌相过与皇甫郎中卯时同饮醉后赠之:腊月九日暖寒客，卯时十分空腹杯。玄晏舞狂乌帽落，蓝田醉倒玉山颓。貌偷花色老暂去，歌蹋柳枝春暗来。不为刘家贤圣物，愁翁笑口大难开。
早春忆苏州寄梦得:吴苑四时风景好，就中偏好是春天。霞光曙后殷于火，水色晴来嫩似烟。士女笙歌宜月下，使君金紫称花前。诚知欢乐堪留恋，其奈离乡已四年。
池上闲吟二首:高卧闲行自在身，池边六见柳条新。幸逢尧舜无为日，得作羲皇向上人。四皓再除犹且健，三州罢守未全贫。莫愁客到无供给，家酝香浓野菜春。非庄非宅非兰若，竹树池亭十亩馀。非道非僧非俗吏，褐裘乌帽闭门居。梦游信意宁殊蝶，心乐身闲便是鱼。虽未定知生与死，其间胜负两何如。
早春招张宾客:久雨初晴天气新，风烟草树尽欣欣。虽当冷落衰残日，还有阳和暖活身。池色溶溶蓝染水，花光焰焰火烧春。商山老伴相收拾，不用随他年少人。
营闲事:自笑营闲事，从朝到日斜。浇畦引泉脉，扫径避兰芽。暖变墙衣色，晴催木笔花。桃根知酒渴，晚送一瓯茶。
且游:手里一杯满，心中百事休。春应唯仰醉，老更不禁愁。弄水回船尾，寻花信马头。眼看筋力减，游得且须游。
拜表回闲游:玉珮金章紫花绶，纻衫藤带白纶巾。晨兴拜表称朝士，晚出游山作野人。达磨传心令息念，玄元留意遣同尘。八关净戒斋销日，一曲狂歌醉送春。酒肆法堂方丈室，其间岂是两般身。
西街渠中，种莲垒石，颇有幽致，偶题小楼:朱槛低墙上，清流小阁前。雇人栽菡萏，买石造潺湲。影落江心月，声移谷口泉。闲看卷帘坐，醉听掩窗眠。路笑淘官水，家愁费料钱。是非君莫问，一对一翛然。
玉泉寺南三里涧下多深红踯躅繁艳殊常感惜题诗以示游者:玉泉南涧花奇怪，不似花丛似火堆。今日多情唯我到，每年无故为谁开。宁辞辛苦行三里，更与留连饮两杯。犹有一般辜负事，不将歌舞管弦来。
早夏游平原回:夏早日初长，南风草木香。肩舆颇平稳，涧路甚清凉。紫蕨行看采，青梅旋摘尝。疗饥兼解渴，一醆冷云浆。
侍中晋公欲到东洛先蒙书问期宿龙门思往感今辄献长句:昔蒙兴化池头送，今许龙门潭上期。聚散但惭长见念，荣枯安敢道相思。功成名遂来虽久，云卧山游去未迟。闻说风情筋力在，只如初破蔡州时。
奉和晋公侍中蒙除留守行及洛师感悦发中斐然成咏之作:鸾凤翱翔在寥廓，貂蝉萧洒出埃尘。致成尧舜升平代，收得夔龙强健身。抛掷功名还史册，分张欢乐与交亲。商山老皓虽休去，终是留侯门下人。
感兴二首:吉凶祸福有来由，但要深知不要忧。只见火光烧润屋，不闻风浪覆虚舟。名为公器无多取，利是身灾合少求。虽异匏瓜难不食，大都食足早宜休。鱼能深入宁忧钓，鸟解高飞岂触罗。热处先争炙手去，悔时其奈噬脐何。尊前诱得猩猩血，幕上偷安燕燕窠。我有一言君记取，世间自取苦人多。
闲卧有所思二首:向夕搴帘卧枕琴，微凉入户起开襟。偶因明月清风夜，忽想迁臣逐客心。何处投荒初恐惧，谁人绕泽正悲吟。始知洛下分司坐，一日安闲直万金。权门要路是身灾，散地闲居少祸胎。今日怜君岭南去，当时笑我洛中来。虫全性命缘无毒，木尽天年为不才。大抵吉凶多自致，李斯一去二疏回。
喜闲:萧洒伊嵩下，优游黄绮间。未曾一日闷，已得六年闲。鱼鸟为徒侣，烟霞是往还。伴僧禅闭目，迎客笑开颜。兴发宵游寺，慵时昼掩关。夜来风月好，悔不宿香山。
诗酒琴人例多薄命予酷好三事雅当此科…成狂咏聊写愧怀:爱琴爱酒爱诗客，多贱多穷多苦辛。中散步兵终不贵，孟郊张籍过于贫。一之已叹关于命，三者何堪并在身。只合飘零随草木，谁教凌厉出风尘。荣名厚禄二千石，乐饮闲游三十春。何得无厌时咄咄，犹言薄命不如人。
新秋喜凉:过得炎蒸月，尤宜老病身。衣裳朝不润，枕簟夜相亲。楼月纤纤早，波风袅袅新。光阴与时节，先感是诗人。
初夏闲吟，兼呈韦宾客:孟夏清和月，东都闲散官。体中无病痛，眼下未饥寒。世事闻常闷，交游见即欢。杯觞留客切，妓乐取人宽。雪鬓随身老，云心著处安。此中殊有味，试说向君看。
奉酬侍中夏中雨后游城南庄见示八韵:岛树间林峦，云收雨气残。四山岚色重，五月水声寒。老鹤两三只，新篁千万竿。化成天竺寺，移得子陵滩。心觉闲弥贵，身缘健更欢。帝将风后待，人作谢公看。甪里年虽老，高阳兴未阑。佳辰不见召，争免趁杯盘。
代琵琶弟子谢女师曹供奉寄新调弄谱:琵琶师在九重城，忽得书来喜且惊。一纸展看非旧谱，四弦翻出是新声。蕤宾掩抑娇多怨，散水玲珑峭更清。珠颗泪沾金捍拨，红妆弟子不胜情。
代林园戏赠:南院今秋游宴少，西坊近日往来频。假如宰相池亭好，作客何如作主人。
戏答林园:岂独西坊来往频，偷闲处处作游人。衡门虽是栖迟地，不可终朝锁老身。
八月十五日夜同诸客玩月:月好共传唯此夜，境闲皆道是东都。嵩山表里千重雪，洛水高低两颗珠。清景难逢宜爱惜，白头相劝强欢娱。诚知亦有来年会，保得晴明强健无。
醉游平泉:狂歌箕踞酒尊前，眼不看人面向天。洛客最闲唯有我，一年四度到平泉。
酬皇甫郎中对新菊花见忆:爱菊高人吟逸韵，悲秋病客感衰怀。黄花助兴方携酒，红叶添愁正满阶。居士荤腥今已断，仙郎杯杓为谁排。愧君相忆东篱下，拟废重阳一日斋。
和韦庶子远坊赴宴未夜先归之作兼呈裴员外:促席留欢日未曛，远坊归思已纷纷。无妨按辔行乘月，何必逃杯走似云。银烛忍抛杨柳曲，金鞍潜送石榴裙。到时常晚归时早，笑乐三分校一分。
集贤池答侍中问:主人晚入皇城宿，问客裴回何所须。池月幸闲无用处，今宵能借客游无。
杨柳枝二十韵:小妓携桃叶，新声蹋柳枝。妆成剪烛后，醉起拂衫时。绣履娇行缓，花筵笑上迟。身轻委回雪，罗薄透凝脂。笙引簧频暖，筝催柱数移。乐童翻怨调，才子与妍词。便想人如树，先将发比丝。风条摇两带，烟叶贴双眉。口动樱桃破，鬟低翡翠垂。枝柔腰袅娜，荑嫩手葳蕤。唳鹤晴呼侣，哀猿夜叫儿。玉敲音历历，珠贯字累累。袖为收声点，钗因赴节遗。重重遍头别，一一拍心知。塞北愁攀折，江南苦别离。黄遮金谷岸，绿映杏园池。春惜芳华好，秋怜颜色衰。取来歌里唱，胜向笛中吹。曲罢那能别，情多不自持。缠头无别物，一首断肠诗。
送宗实上人游江南:忽辞洛下缘何事，拟向江南住几时。每过渡头应问法，无妨菩萨是船师。
送姚杭州赴任，因思旧游二首:与君细话杭州事，为我留心莫等闲。闾里固宜勤抚恤，楼台亦要数跻攀。笙歌缥缈虚空里，风月依稀梦想间。且喜诗人重管领，遥飞一醆贺江山。渺渺钱唐路几千，想君到后事依然。静逢竺寺猿偷橘，闲看苏家女采莲。故妓数人凭问讯，新诗两首倩留传。舍人虽健无多兴，老校当时八九年。
利仁北街作:草色斑斑春雨晴，利仁坊北面西行。踟蹰立马缘何事，认得张家歌吹声。
洛阳堰闲行:洛阳堰上新晴日，长夏门前欲暮春。遇酒即沽逢树歇，七年此地作闲人。
和杨同州寒食乾坑会后闻杨工部欲到知予与工部有宿酲:夜饮归常晚，朝眠起更迟。举头中酒后，引手索茶时。拂枕青长袖，欹簪白接蘺。宿酲无兴味，先是肺神知。
种柳三咏:白头种松桂，早晚见成林。不及栽杨柳，明年便有阴。春风为催促，副取老人心。从君种杨柳，夹水意如何。准拟三年后，青丝拂绿波。仍教小楼上，对唱柳枝歌。更想五年后，千千条麹尘。路傍深映月，楼上暗藏春。愁杀闲游客，闻歌不见人。
南塘暝兴:水色昏犹白，霞光暗渐无。风荷摇破扇，波月动连珠。蟋蟀啼相应，鸳鸯宿不孤。小僮频报夜，归步尚踟蹰。
龙门送别皇甫泽州赴任、韦山人南游:隼旟归洛知何日，鹤驾还嵩莫过春。惆怅香山云水冷，明朝便是独游人。
刘苏州寄酿酒糯米李浙东寄杨柳枝舞衫偶因尝酒…寄谢之:柳枝谩蹋试双袖，桑落初香尝一杯。金屑醅浓吴米酿，银泥衫稳越娃裁。舞时已觉愁眉展，醉后仍教笑口开。惭愧故人怜寂寞，三千里外寄欢来。
咏老赠梦得:与君俱老也，自问老何如。眼涩夜先卧，头慵朝未梳。有时扶杖出，尽日闭门居。懒照新磨镜，休看小字书。情于故人重，迹共少年疏。唯是闲谈兴，相逢尚有余。
从同州刺史改授太子少傅分司:承华东署三分务，履道西池七过春。歌酒优游聊卒岁，园林萧洒可终身。留侯爵秩诚虚贵，疏受生涯未苦贫。月俸百千官二品，朝廷雇我作闲人。
奉和裴令公新成午桥庄绿野堂即事:旧径开桃李，新池凿凤凰。只添丞相阁，不改午桥庄。远处尘埃少，闲中日月长。青山为外屏，绿野是前堂。引水多随势，栽松不趁行。年华玩风景，春事看农桑。花妒谢家妓，兰偷荀令香。游丝飘酒席，瀑布溅琴床。巢许终身稳，萧曹到老忙。千年落公便，进退处中央。
自题小草亭:新结一茅茨，规模俭且卑。土阶全垒块，山木半留皮。阴合连藤架，丛香近菊篱。壁宜藜杖倚，门称荻帘垂。窗里风清夜，檐间月好时。留连尝酒客，句引坐禅师。伴宿双栖鹤，扶行一侍儿。绿醅量醆饮，红稻约升炊。龌龊豪家笑，酸寒富室欺。陶庐闲自爱，颜巷陋谁知。蝼蚁谋深穴，鹪鹩占小枝。各随其分足，焉用有余为。
喜见刘同州梦得:紫绶白髭须，同年二老夫。论心共牢落，见面且欢娱。酒好携来否，诗多记得无。应须为春草，五马少踟蹰。
又题一绝:貌随年老欲何如，兴遇春牵尚有馀。遥见人家花便入，不论贵贱与亲疏。
老来生计:老来生计君看取，白日游行夜醉吟。陶令有田唯种黍，邓家无子不留金。人间荣耀因缘浅，林下幽闲气味深。烦虑渐消虚白长，一年心胜一年心。
早春题少室东岩:三十六峰晴，雪销岚翠生。月留三夜宿，春引四山行。远草初含色，寒禽未变声。东岩最高石，唯我有题名。
春来频与李二宾客郭外同游，因赠长句:风光引步酒开颜，送老消春嵩洛间。朝蹋落花相伴出，暮随飞鸟一时还。我为病叟诚宜退，君是才臣岂合闲。可惜济时心力在，放教临水复登山。
二月二日:二月二日新雨晴，草芽菜甲一时生。轻衫细马春年少，十字津头一字行。
酬郑二司录与李六郎中寒食日相过，同宴见赠:偶因冷节会嘉宾，况是平生心所亲。迎接须矜疏傅老，只供莫笑阮家贫。杯盘狼藉宜侵夜，风景阑珊欲过春。相对喜欢还怅望，同年只有此三人。
残春咏怀，赠杨慕巢侍郎:位逾三品日，年过六旬时。不道官班下，其如筋力衰。犹怜好风景，转重旧亲知。少壮难重得，欢娱且强为。兴来池上酌，醉出袖中诗。静话开襟久，闲吟放醆迟。落花无限雪，残鬓几多丝。莫说伤心事，春翁易酒悲。
春尽日天津桥醉吟偶呈李尹侍郎:宿雨洗天津，无泥未有尘。初晴迎早夏，落照送残春。兴发诗随口，狂来酒寄身。水边行嵬峨，桥上立逡巡。疏傅心情老，吴公政化新。三川徒有主，风景属闲人。
老夫:七八年来游洛都，三分游伴二分无。风前月下花园里，处处唯残个老夫。世事劳心非富贵，人间实事是欢娱。谁能逐我来闲坐，时共酣歌倾一壶。
宿香山寺酬广陵牛相公见寄:手札八行诗一篇，无由相见但依然。君匡圣主方行道，我事空王正坐禅。支许徒思游白月，夔龙未放下青天。应须且为苍生住，犹去悬车十四年。
尝酒听歌招客:一瓮香醪新插刍，双鬟小妓薄能讴。管弦渐好新教得，罗绮虽贫免外求。世上贪忙不觉苦，人间除醉即须愁。不知此事君知否，君若知时从我游。
秋雨夜眠:凉冷三秋夜，安闲一老翁。卧迟灯灭后，睡美雨声中。灰宿温瓶火，香添暖被笼。晓晴寒未起，霜叶满阶红。
喜梦得自冯翊归洛，兼呈令公:上客新从左辅回，高阳兴助洛阳才。已将四海声名去，又占三春风景来。甲子等头怜共老，文章敌手莫相猜。邹枚未用争诗酒，且饮梁王贺喜杯。
答梦得秋庭独坐见赠:林梢隐映夕阳残，庭际萧疏夜气寒。霜草欲枯虫思急，风枝未定鸟栖难。容衰见镜同惆怅，身健逢杯且喜欢。应是天教相暖热，一时垂老与闲官。
长斋月满携酒先与梦得对酌醉中同赴令公之宴戏赠梦得:斋宫前日满三旬，酒榼今朝一拂尘。乘兴还同访戴客，解酲仍对姓刘人。病心汤沃寒灰活，老面花生朽木春。若怕平原怪先醉，知君未惯吐车茵。
吴秘监每有美酒独酌独醉但蒙诗报不以饮招…酬兼呈梦得:蓬山仙客下烟霄，对酒唯吟独酌谣。不怕道狂挥玉爵，亦曾乘兴解金貂。君称名士夸能饮，我是愚夫肯见招。赖有伯伦为醉伴，何愁不解傲松乔。
雪中酒熟，欲携访吴监，先寄此诗:新雪对新酒，忆同倾一杯。自然须访戴，不必待延枚。陈榻无辞解，袁门莫懒开。笙歌与谈笑，随事自将来。
酬令公雪中见赠，讶不与梦得同相访:雪似鹅毛飞散乱，人披鹤氅立裴回。邹生枚叟非无兴，唯待梁王召即来。
对酒劝令公开春游宴:时泰岁丰无事日，功成名遂自由身。前头更有忘忧日，向上应无快活人。自去年来多事故，从今日去少交亲。宜须数数谋欢会，好作开成第二春。
闲游即事:郊野游行熟，村园次第过。蓦山寻浥涧，蹋水渡伊河。寒食青青草，春风瑟瑟波。逢人共杯酒，随马有笙歌。胜事经非少，芳辰过亦多。还须自知分，不老拟如何。
六十六:七十欠四岁，此生那足论。每因悲物故，还且喜身存。安得头长黑，争教眼不昏。交游成拱木，婢仆见曾孙。瘦觉腰金重，衰怜鬓雪繁。将何理老病，应付与空门。
池上早春，即事招梦得:老更惊年改，闲先觉日长。晴熏榆荚黑，春染柳梢黄。云破山呈色，冰融水放光。低平稳船舫，轻暖好衣裳。白角三升榼，红茵六尺床。偶游难得伴，独醉不成狂。我有中心乐，君无外事忙。经过莫慵懒，相去两三坊。
令公南庄花柳正盛，欲偷一赏，先寄二篇:最忆楼花千万朵，偏怜堤柳两三株。拟提社酒携村妓，擅入朱门莫怪无。可惜亭台闲度日，欲偷风景暂游春。只愁花里莺饶舌，飞入宫城报主人。
晚春欲携酒寻沈四著作，先以六韵寄之:病容衰惨澹，芳景晚蹉跎。无计留春得，争能奈老何。篇章慵报答，杯宴喜经过。顾我酒狂久，负君诗债多。敢辞携绿蚁，只愿见青娥。最忆阳关唱，真珠一串歌。
三月三日祓禊洛滨:三月草萋萋，黄莺歇又啼。柳桥晴有絮，沙路润无泥。禊事修初半，游人到欲齐。金钿耀桃李，丝管骇凫鹥。转岸回船尾，临流簇马蹄。闹翻扬子渡，蹋破魏王堤。妓接谢公宴，诗陪荀令题。舟同李膺泛，醴为穆生携。水引春心荡，花牵醉眼迷。尘街从鼓动，烟树任鸦栖。舞急红腰软，歌迟翠黛低。夜归何用烛，新月凤楼西。
同梦得暮春寄贺东西川二杨尚书:龙节对持真可爱，雁行相接更堪夸。两川风景同三月，千里江山属一家。鲁卫定知连气色，潘杨亦觉有光华。应怜洛下分司伴，冷宴闲游老看花。
喜小楼西新柳抽条:一行弱柳前年种，数尺柔条今日新。渐欲拂他骑马客，未多遮得上楼人。须教碧玉羞眉黛，莫与红桃作麹尘。为报金堤千万树，饶伊未敢苦争春。
晚春酒醒寻梦得:料合同惆怅，花残酒亦残。醉心忘老易，醒眼别春难。独出虽慵懒，相逢定喜欢。还携小蛮去，试觅老刘看。
感事:服气崔常侍，烧丹郑舍人。常期生羽翼，那忽化灰尘。每遇凄凉事，还思潦倒身。唯知趁杯酒，不解炼金银。睡适三尸性，慵安五藏神。无忧亦无喜，六十六年春。
岁除夜对酒:衰翁岁除夜，对酒思悠然。草白经霜地，云黄欲雪天。醉依香枕坐，慵傍暖炉眠。洛下闲来久，明朝是十年。。
寄献北都留守裴令公:天上中台正，人间一品高。休明值尧舜，勋业过萧曹。始擅文三捷，终兼武六韬。动人名赫赫，忧国意忉忉。荡蔡擒封豕，平齐斩巨鳌。两河收土宇，四海定波涛。宠重移宫龠，恩新换阃旄。保厘东宅静，守护北门牢。晋国封疆阔，并州士马豪。胡兵惊赤帜，边雁避乌号。令下流如水，仁沾泽似膏。路喧歌五袴，军醉感单醪。将校森貔武，宾僚俨隽髦。客无烦夜柝，吏不犯秋毫。神在台骀助，魂亡猃狁逃。德星销彗孛，霖雨灭腥臊。烽戍高临代，关河远控洮。汾云晴漠漠，朔吹冷颾颾。豹尾交牙戟，虬须捧佩刀。通天白犀带，照地紫麟袍。羌管吹杨柳，燕姬酌蒲萄。银含凿落盏，金屑琵琶槽。遥想从军乐，应忘报国劳。紫微留北阙，绿野寄东皋。忽忆前时会，多惭下客叨。清宵陪宴话，美景从游遨。花月还同赏，琴诗雅自操。朱弦拂宫徵，洪笔振风骚。近竹开方丈，依林架桔槔。春池八九曲，画舫两三艘。径滑苔黏屐，潭深水没篙。绿丝萦岸柳，红粉映楼桃。为穆先陈醴，招刘共藉糟。舞鬟金翡翠，歌颈玉蛴螬。盛德终难过，明时岂易遭。公虽慕张范，帝未舍伊皋。眷恋心方结，踟蹰首已搔。鸾皇上寥廓，燕雀任蓬蒿。欲献文狂简，徒烦思郁陶。可怜四百字，轻重抵鸿毛。
分司洛中多暇数与诸客宴游醉后狂吟偶成十韵…奇章公:性与时相远，身将世两忘。寄名朝士籍，寓兴少年场。老岂无谈笑，贫犹有酒浆。随时来伴侣，逐日用风光。数数游何爽，些些病未妨。天教荣启乐，人恕接舆狂。改业为逋客，移家住醉乡。不论招梦得，兼拟诱奇章。要路风波险，权门市井忙。世间无可恋，不是不思量。
小岁日喜谈氏外孙女孩满月:今旦夫妻喜，他人岂得知。自嗟生女晚，敢讶见孙迟。物以稀为贵，情因老更慈。新年逢吉日，满月乞名时。桂燎熏花果，兰汤洗玉肌。怀中有可抱，何必是男儿。主
酬思黯戏赠同用狂字:钟乳三千两，金钗十二行。妒他心似火，欺我鬓如霜。慰老资歌笑，销愁仰酒浆。眼看狂不得，狂得且须狂。
洛下雪中频与刘李二宾客宴集，因寄汴州李尚书:水南水北雪纷纷，雪里欢游莫厌频。日日暗来唯老病，年年少去是交亲。碧毡帐暖梅花湿，红燎炉香竹叶春。今日邹枚俱在洛，梁园置酒召何人。
闲适:禄俸优饶官不卑，就中闲适是分司。风光暖助游行处，雨雪寒供饮宴时。肥马轻裘还且有，粗歌薄酒亦相随。微躬所要今皆得，只是蹉跎得校迟。
新岁赠梦得:暮齿忽将及，同心私自怜。渐衰宜减食，已喜更加年。紫绶行联袂，篮舆出比肩。与君同甲子，岁酒合谁先。
早春持斋，答皇甫十见赠:正月晴和风气新，纷纷已有醉游人。帝城花笑长斋客，三十年来负早春。
戏赠梦得，兼呈思黯:霜鬓莫欺今老矣，一杯莫笑便陶然。陈郎中处为高户，裴使君前作少年。顾我独狂多自哂，与君同病最相怜。月终斋满谁开素，须拟奇章置一筵。
早春忆游思黯南庄，因寄长句:南庄胜处心常忆，借问轩车早晚游。美景难忘竹廊下，好风争奈柳桥头。冰消见水多于地，雪霁看山尽入楼。若待春深始同赏，莺残花落却堪愁。
送蕲春李十九使君赴郡:可怜官职好文词，五十专城未是迟。晓日镜前无白发，春风门外有红旗。郡中何处堪携酒，席上谁人解和诗。唯共交亲开口笑，知君不及洛阳时。
寒食日寄杨东川:不知杨六逢寒食，作底欢娱过此辰。兜率寺高宜望月，嘉陵江近好游春。蛮旗似火行随马，蜀妓如花坐绕身。不使黔娄夫妇看，夸张富贵向何人。
醉后听唱桂华曲:桂华词意苦丁宁，唱到常娥醉便醒。此是人间肠断曲，莫教不得意人听。
酬梦得以予五月长斋延僧徒绝宾友见戏十韵:宾客懒逢迎，翛然池馆清。檐闲空燕语，林静未蝉鸣。荤血还休食，杯觞亦罢倾。三春多放逸，五月暂修行。香印朝烟细，纱灯夕焰明。交游诸长老，师事古先生。禅后心弥寂，斋来体更轻。不唯忘肉味，兼拟灭风情。蒙以声闻待，难将戏论争。虚空若有佛，灵运恐先成。
奉和裴令公三月上巳日游太原龙泉忆去岁禊洛见示之作:去岁暮春上巳，共泛洛水中流。今岁暮春上巳，独立香山下头。风光闲寂寂，旌旆远悠悠。丞相府归晋国，太行山碍并州。鹏背负天龟曳尾，云泥不可得同游。
又和令公新开龙泉晋水二池:旧有潢污泊，今为白水塘。笙歌闻四面，楼阁在中央。春变烟波色，晴添树木光。龙泉信为美，莫忘午桥庄。
早夏晓兴赠梦得:窗明帘薄透朝光，卧整巾簪起下床。背壁灯残经宿焰，开箱衣带隔年香。无情亦任他春去，不醉争销得昼长。一部清商一壶酒，与君明日暖新堂。
春日题乾元寺上方最高峰亭:危亭绝顶四无邻，见尽三千世界春。但觉虚空无障碍，不知高下几由旬。回看官路三条线，却望都城一片尘。宾客暂游无半日，王侯不到便终身。始知天造空闲境，不为忙人富贵人。
奉和思黯相公雨后林园四韵见示:新晴夏景好，复此池边地。烟树绿含滋，水风清有味。便成林下隐，都忘门前事。骑吏引归轩，始知身富贵。
晚夏闲居，绝无宾客，欲寻梦得，先寄此诗:鱼笋朝餐饱，蕉纱暑服轻。欲为窗下寝，先傍水边行。晴引鹤双舞，秋生蝉一声。无人解相访，有酒共谁倾。老更谙时事，闲多见物情。只应刘与白，二叟自相迎。
久雨闲闷，对酒偶吟:凄凄苦雨暗铜驼，袅袅凉风起漕河。自夏及秋晴日少，从朝至暮闷时多。鹭临池立窥鱼笱，隼傍林飞拂雀罗。赖有杯中神圣物，百忧无奈十分何。
谢杨东川寄衣服:年年衰老交游少，处处萧条书信稀。唯有巢兄不相忘，春茶未断寄秋衣。
与牛家妓乐雨后合宴:玉管清弦声旖旎，翠钗红袖坐参差。两家合奏洞房夜，八月连阴秋雨时。歌脸有情凝睇久，舞腰无力转裙迟。人间欢乐无过此，上界西方即不知。
和杨六尚书喜两弟汉公转吴兴鲁士赐章服…长句见示:华筵贺客日纷纷，剑外欢娱洛下闻。朱绂宠光新照地，彤襜喜气远凌云。荣联花萼诗难和，乐助埙篪酒易醺。感羡料应知我意，今生此事不如君。
九月八日酬皇甫十见赠:君方对酒缀诗章，我正持斋坐道场。处处追游虽不去，时时吟咏亦无妨。霜蓬旧鬓三分白，露菊新花一半黄。惆怅东篱不同醉，陶家明日是重阳。
慕巢尚书书云室人欲为置一歌者非所安也…因而和之:东川已过二三春，南国须求一两人。富贵大都多老大，欢娱太半为亲宾。如愁翠黛应堪重，买笑黄金莫诉贫。他日相逢一杯酒，尊前还要落梁尘。
得杨湖州书颇夸抚民接宾纵酒题诗因以绝句戏之:岂独爱民兼爱客，不唯能饮又能文。白蘋洲上春传语，柳使君输杨使君。
天宫阁秋晴晚望:洛城秋霁后，梵阁暮登时。此日风烟好，今秋节候迟。霞光红泛艳，树影碧参差。莫虑言归晚，牛家有宿期。
酬梦得暮秋晴夜对月相忆:霁月光如练，盈庭复满池。秋深无热后，夜浅未寒时。露叶团荒菊，风枝落病梨。相思懒相访，应是各年衰。
同梦得和思黯见赠来诗中先叙三人同宴之欢…兼吟鄙怀:醉伴腾腾白与刘，何朝何夕不同游。留连灯下明犹饮，断送尊前倒即休。催老莫嫌孙稚长，加年须喜鬓毛秋。教他伯道争存活，无子无孙亦白头。
初冬即事呈梦得:青毡帐暖喜微雪，红地炉深宜早寒。走笔小诗能和否，泼醅新酒试尝看。僧来乞食因留宿，客到开尊便共欢。临老交亲零落尽，希君恕我取人宽。
自罢河南已换七尹每一入府怅然旧游因宿内厅…韦尹常侍:每日河南府，依然似到家。杯尝七尹酒，树看十年花。且健须欢喜，虽衰莫叹嗟。迎门无故吏，侍坐有新娃。暖阁谋宵宴，寒庭放晚衙。主人留宿定，一任夕阳斜。
白发:白发生来三十年，而今须鬓尽皤然。歌吟终日如狂叟，衰疾多时似瘦仙。八戒夜持香火印，三光朝念蕊珠篇。其馀便被春收拾，不作闲游即醉眠。
书事咏怀:官俸将生计，虽贫岂敢嫌。金多输陆贾，酒足胜陶潜。床暖僧敷坐，楼晴妓卷帘。日遭斋破用，春赖闰加添。老向欢弥切，狂于饮不廉。十年闲未足，亦恐涉无厌。
酬梦得比萱草见赠:杜康能散闷，萱草解忘忧。借问萱逢杜，何如白见刘。老衰胜少夭，闲乐笑忙愁。试问同年内，何人得白头。
早春独登天宫阁:天宫日暖阁门开，独上迎春饮一杯。无限游人遥怪我，缘何最老最先来。
送苏州李使君赴郡二绝句:忆抛印绶辞吴郡，衰病当时已有余。今日贺君兼自喜，八回看换旧铜鱼。馆娃宫深春日长，乌鹊桥高秋夜凉。风月不知人世变，奉君直似奉吴王。
病中诗十五首。枕上作:风疾侵凌临老头，血凝筋滞不调柔。甘从此后支离卧，赖是从前烂漫游。回思往事纷如梦，转觉馀生杳若浮。浩气自能充静室，惊飙何必荡虚舟。腹空先进松花酒，膝冷重装桂布裘。若问乐天忧病否，乐天知命了无忧。
病中诗十五首。病中五绝句:世间生老病相随，此事心中久自知。今日行年将七十，犹须惭愧病来迟。方寸成灰鬓作丝，假如强健亦何为。家无忧累身无事，正是安闲好病时。李君墓上松应拱，元相池头竹尽枯。多幸乐天今始病，不知合要苦治无。目昏思寝即安眠，足软妨行便坐禅。身作医王心是药，不劳和扁到门前。交亲不要苦相忧，亦拟时时强出游。但有心情何用脚，陆乘肩舆水乘舟。
病中诗十五首。罢灸:病身佛说将何喻，变灭须臾岂不闻。莫遣净名知我笑，休将火艾灸浮云。
病中诗十五首。就暖偶酌戏诸诗酒旧侣:低屏软褥卧藤床，舁向前轩就日阳。一足任他为外物，三杯自要沃中肠。头风若见诗应愈，齿折仍夸笑不妨。细酌徐吟犹得在，旧游未必便相忘。
酬梦得见喜疾瘳:暖卧摩绵褥，晨倾药酒螺。昏昏布裘底，病醉睡相和。末疾徒云尔，余年有几何。须知差与否，相去校无多。
病入新正:枕上惊新岁，花前念旧欢。是身老所逼，非意病相干。风月情犹在，杯觞兴渐阑。便休心未伏，更试一春看。
强起迎春，戏寄思黯:杖策人扶废病身，晴和强起一迎春。他时蹇跛纵行得，笑杀平原楼上人。
老病相仍以诗自解:荣枯忧喜与彭殇，都是人间戏一场。虫臂鼠肝犹不怪，鸡肤鹤发复何伤。昨因风发甘长往，今遇阳和又小康。还似远行装束了，迟回且住亦何妨。
残春晚起，伴客笑谈:掩户下帘朝睡足，一声黄鸟报残春。披衣岸帻日高起，两角青衣扶老身。策杖强行过里巷，引杯闲酌伴亲宾。莫言病后妨谈笑，犹恐多于不病人。
病中辱崔宣城长句见寄兼有觥绮之赠因以四韵总而酬之:刘桢病发经春卧，谢脁诗来尽日吟。三道旧夸收片玉，一章新喜获双金。信题霞绮缄情重，酒试银觥表分深。科第门生满霄汉，岁寒少得似君心。
谈氏外孙生三日喜是男偶吟成篇兼戏呈梦得:玉芽珠颗小男儿，罗荐兰汤浴罢时。芣苡春来盈女手，梧桐老去长孙枝。庆传媒氏燕先贺，喜报谈家乌预知。明日贫翁具鸡黍，应须酬赛引雏诗。
时热少客，因咏所怀:冠栉心多懒，逢迎兴渐微。况当时热甚，幸遇客来稀。湿洒池边地，凉开竹下扉。露床青篾簟，风架白蕉衣。院静留僧宿，楼空放妓归。衰残强欢宴，此事久知非。
宣州崔大夫阁老忽以近诗数十首见示吟讽之下…郡斋:谢玄晖殁吟声寝，郡阁寥寥笔砚闲。无复新诗题壁上，虚教远岫列窗间。忽惊歌雪今朝至，必恐文星昨夜还。再喜宣城章句动，飞觞遥贺敬亭山。
梦微之:夜来携手梦同游，晨起盈巾泪莫收。漳浦老身三度病，咸阳草树八回秋。君埋泉下泥销骨，我寄人间雪满头。阿卫韩郎相次去，夜台茫昧得知不。
和杨尚书罢相后夏日游永安水亭兼招本曹杨侍郎同行:道行无喜退无忧，舒卷如云得自由。良冶动时为哲匠，巨川济了作虚舟。竹亭阴合偏宜夏，水槛风凉不待秋。遥爱翩翩双紫凤，入同官署出同游。
继之尚书自余病来寄遗非一又蒙览醉吟先生…酬谢:衰残与世日相疏，惠好唯君分有馀。茶药赠多因病久，衣裳寄早及寒初。交情郑重金相似，诗韵清锵玉不如。醉傅狂言人尽笑，独知我者是尚书。
五年秋病后独宿香山寺三绝句:经年不到龙门寺，今夜何人知我情。还向畅师房里宿，新秋月色旧滩声。饮徒歌伴今何在，雨散云飞尽不回。从此香山风月夜，只应长是一身来。石盆泉畔石楼头，十二年来昼夜游。更过今年年七十，假如无病亦宜休。
改业:先生老去饮无兴，居士病来闲有馀。犹觉醉吟多放逸，不如禅定更清虚。柘枝紫袖教丸药，羯鼓苍头遣种蔬。却被山僧戏相问，一时改业意何如。
山中五绝句。涧中鱼:海水桑田欲变时，风涛翻覆沸天池。鲸吞蛟斗波成血，深涧游鱼乐不知。
会昌元年春五绝句。病后喜过刘家:忽忆前年初病后，此生甘分不衔杯。谁能料得今春事，又向刘家饮酒来。
会昌元年春五绝句。赠举之仆射:鸡球饧粥屡开筵，谈笑讴吟间管弦。一月三回寒食会，春光应不负今年。
会昌元年春五绝句。卢尹贺梦得会中作:病闻川守贺筵开，起伴尚书饮一杯。任意少年长笑我，老人自觅老人来。
百日假满，少傅官停，自喜言怀:长告今朝满十旬，从兹萧洒便终身。老嫌手重抛牙笏，病喜头轻换角巾。疏傅不朝悬组绶，尚平无累毕婚姻。人言世事何时了，我是人间事了人。
题崔少尹上林坊新居:坊静居新深且幽，忽疑缩地到沧洲。宅东篱缺嵩峰出，堂后池开洛水流。高下三层盘野径，沿洄十里泛渔舟。若能为客烹鸡黍，愿伴田苏日日游。
雪朝乘兴欲诣李司徒留守，先以五韵戏之:夜寒生酒思，晓雪引诗情。热饮一两盏，冷吟三五声。铺花怜地冻，销玉畏天晴。好拂乌巾出，宜披鹤氅行。梁园应有兴，何不召邹生。
立秋夕凉风忽至炎暑稍消即事咏怀寄汴州…尚书:袅袅檐树动，好风西南来。红缸霏微灭，碧幌飘飖开。披襟有余凉，拂簟无纤埃。但喜烦暑退，不惜光阴催。河秋稍清浅，月午方裴回。或行或坐卧，体适心悠哉。美人在浚都，旌旗绕楼台。虽非沧溟阻，难见如蓬莱。蝉迎节又换，雁送书未回。君位日宠重，我年日摧颓。无因风月下，一举平生杯。
开成二年夏闻新蝉赠梦得:十载与君别，常感新蝉鸣。今年共君听，同在洛阳城。噪处知林静，闻时觉景清。凉风忽袅袅，秋思先秋生。残槿花边立，老槐阴下行。虽无索居恨，还动长年情。且喜未聋耳，年年闻此声。
题牛相公归仁里宅新成小滩:平生见流水，见此转留连。况此朱门内，君家新引泉。伊流决一带，洛石砌千拳。与君三伏月，满耳作潺湲。深处碧磷磷，浅处清溅溅。碕岸束呜咽，沙汀散沦涟。翻浪雪不尽，澄波空共鲜。两岸滟滪口，一泊潇湘天。曾作天南客，漂流六七年。何山不倚杖，何水不停船。巴峡声心里，松江色眼前。今朝小滩上，能不思悠然。
春日闲居三首:陶云爱吾庐，吾亦爱吾屋。屋中有琴书，聊以慰幽独。是时三月半，花落庭芜绿。舍上晨鸠鸣，窗间春睡足。睡足起闲坐，景晏方栉沐。今日非十斋，庖童馈鱼肉。饥来恣餐歠，冷热随所欲。饱竟快搔爬，筋骸无检束。岂徒畅肢体，兼欲遗耳目。便可傲松乔，何假杯中渌。广池春水平，群鱼恣游泳。新林绿阴成，众鸟欣相鸣。时我亦潇洒，适无累与病。鱼鸟人则殊，同归于遂性。缅思山梁雉，时哉感孔圣。圣人不得所，慨然叹时命。我今双鳞羽，取乐成谣咏。得所仍得时，吾生一何幸。劳者不觉歌，歌其劳苦事。逸者不觉歌，歌其逸乐意。问我逸如何，闲居多兴味。问我乐如何，闲官少忧累。又问俸厚薄，百千随月至。又问年几何，七十行欠一。所得皆过望，省躬良可愧。马闲无羁绊，鹤老有禄位。设自为化工，优饶只如是。安得不歌咏，默默受天赐。
游平泉宴浥涧，宿香山石楼，赠座客:逸少集兰亭，季伦宴金谷。金谷太繁华，兰亭阙丝竹。何如今日会，浥涧平原曲。杯洒与管弦，贫中随分足。紫鲜林笋嫩，红润园桃熟。采摘助盘筵，芳滋盈口腹。闲吟暮支碧，醉藕春草绿。舞妙艳流风，歌清叩寒玉。古诗惜昼短，劝我令秉烛。是夜勿言归，相携石楼宿。
夏日闲放:时暑不出门，亦无宾客至。静室深下帘，小庭新扫地。褰裳复岸帻，闲傲得自恣。朝景枕簟清，乘凉一觉睡。午餐何所有，鱼肉一两味。夏服亦无多，蕉纱三五事。资身既给足，长物徒烦费。若比箪瓢人，吾今太富贵。
和梦得洛中早春见赠七韵:众皆赏春色，君独怜春意。春意竟如何，老夫知此味。烛馀减夜漏，衾暖添朝睡。恬和台上风，虚润池边地。开迟花养艳，语懒莺含思。似讶隔年斋，如劝迎春醉。何日同宴游，心期二月二。
新沐浴:形适外无恙，心恬内无忧。夜来新沐浴，肌发舒且柔。宽裁夹乌帽，厚絮长白裘。裘温裹我足，帽暖覆我头。先进酒一杯，次举粥一瓯。半酣半饱时，四体春悠悠。是月岁阴暮，惨冽天地愁。白日冷无光，黄河冻不流。何处征戍行，何人羁旅游。穷途绝粮客，寒狱无灯囚。劳生彼何苦，遂性我何优。抚心但自愧，孰知其所由。
三年除夜:晰晰燎火光，氲氲腊酒香。嗤嗤童稚戏，迢迢岁夜长。堂上书帐前，长幼合成行。以我年最长，次第来称觞。七十期渐近，万缘心已忘。不唯少欢乐，兼亦无悲伤。素屏应居士，青衣侍孟光。夫妻老相对，各坐一绳床。
遇物感兴因示子弟:圣择狂夫言，俗信老人语。我有老狂词，听之吾语汝。吾观器用中，剑锐锋多伤。吾观形骸内，骨劲齿先亡。寄言处世者，不可苦刚强。龟性愚且善，鸠心钝无恶。人贱拾支床，鹘欺擒暖脚。寄言立身者，不得全柔弱。彼固罹祸难，此未免忧患。于何保终吉，强弱刚柔间。上遵周孔训，旁鉴老庄言。不唯鞭其后，亦要轭其先。
闲题家池，寄王屋张道士:有石白磷磷，有水清潺潺。有叟头似雪，婆娑乎其间。进不趋要路，退不入深山。深山太濩落，要路多险艰。不如家池上，乐逸无忧患。有食适吾口，有酒酡吾颜。恍惚游醉乡，希夷造玄关。五千言下悟，十二年来闲。富者我不顾，贵者我不攀。唯有天坛子，时来一往还。
李卢二中丞各创山居俱夸胜绝然去城稍远…聊戏二君:龙门苍石壁，浥涧碧潭水。各在一山隅，迢遥几十里。清镜碧屏风，惜哉信为美。爱而不得见，亦与无相似。闻君每来去，矻矻事行李。脂辖复裹粮，心力颇劳止。未如吾舍下，石与泉甚迩。凿凿复溅溅，昼夜流不已。洛石千万拳，衬波铺锦绮。海珉一两片，激濑含宫徵。绿宜春濯足，净可朝漱齿。绕砌紫鳞游，拂帘白鸟起。何言履道叟，便是沧浪子。君若趁归程，请君先到此。愿以潺湲声，洗君尘土耳。
饮后戏示弟子:吾为尔先生，尔为吾弟子。孔门有遗训，复坐吾告尔。先生馔酒食，弟子服劳止。孝敬不在他，在兹而已矣。欲我少忧愁，欲我多欢喜。无如酝好酒，酒须多且旨。旨即宾可留，多即罍不耻。吾更有一言，尔宜听入耳。人老多忧贫，人病多忧死。我今虽老病，所忧不在此。忧在半酣时，尊空座客起。
对酒闲吟，赠同老者:人生七十稀，我年幸过之。远行将尽路，春梦欲觉时。家事口不问，世名心不思。老既不足叹，病亦不能治。扶持仰婢仆，将养信妻儿。饥饱进退食，寒暄加减衣。声妓放郑卫，裘马脱轻肥。百事尽除去，尚馀酒与诗。兴来吟一篇，吟罢酒一卮。不独适情性，兼用扶衰羸。云液洒六腑，阳和生四肢。于中我自乐，此外吾不知。寄问同老者，舍此将安归。莫学蓬心叟，胸中残是非。
晚起闲行:皤然一老子，拥裘仍隐几。坐稳夜忘眠，卧安朝不起。起来无可作，闭目时叩齿。静对铜炉香，暖漱银瓶水。午斋何俭洁，饼与蔬而已。西寺讲楞伽，闲行一随喜。
二年三月五日斋毕开素当食偶吟赠妻弘农郡君:睡足肢体畅，晨起开中堂。初旭泛帘幕，微风拂衣裳。二婢扶盥栉，双童舁簟床。庭东有茂树，其下多阴凉。前月事斋戒，昨日散道场。以我久蔬素，加笾仍异粮。鲂鳞白如雪，蒸炙加桂姜。稻饭红似花，调沃新酪浆。佐以脯醢味，间之椒薤芳。老怜口尚美，病喜鼻闻香。娇騃三四孙，索哺绕我傍。山妻未举案，馋叟已先尝。忆同牢卺初，家贫共糟糠。今食且如此，何必烹猪羊。况观姻族间，夫妻半存亡。偕老不易得，白头何足伤。食罢酒一杯，醉饱吟又狂。缅想梁高士，乐道喜文章。徒夸五噫作，不解赠孟光。
池上寓兴二绝:濠梁庄惠谩相争，未必人情知物情。獭捕鱼来鱼跃出，此非鱼乐是鱼惊。水浅鱼稀白鹭饥，劳心瞪目待鱼时。外容闲暇中心苦，似是而非谁得知。
偶吟:人生变改故无穷，昔是朝官今野翁。久寄形于朱紫内，渐抽身入蕙荷中。无情水任方圆器，不系舟随去住风。犹有鲈鱼莼菜兴，来春或拟往江东。
雪夜小饮赠梦得:同为懒慢园林客，共对萧条雨雪天。小酌酒巡销永夜，大开口笑送残年。久将时背成遗老，多被人呼作散仙。呼作散仙应有以，曾看东海变桑田。
岁暮夜长病中灯下闻卢尹夜宴以诗戏之且为来日张本也:荣闹兴多嫌昼短，衰闲睡少觉明迟。当君秉烛衔杯夜，是我停飧服药时。枕上愁吟堪发病，府中欢笑胜寻医。明朝强出须谋乐，不拟车公更拟谁。
病中数会张道士见讥，以此答之:亦知数出妨将息，不可端居守寂寥。病即药窗眠尽日，兴来酒席坐通宵。贤人易狎须勤饮，姹女难禁莫慢烧。张道士输白道士，一杯沆瀣便逍遥。
寄题馀杭郡楼，兼呈裴使君:官历二十政，宦游三十秋。江山与风月，最忆是杭州。北郭沙堤尾，西湖石岸头。绿觞春送客，红烛夜回舟。不敢言遗爱，空知念旧游。凭君吟此句，题向望涛楼。
杨六尚书留太湖石在洛下借置庭中因对举杯寄赠绝句:借君片石意何如，置向庭中慰索居。每就玉山倾一酌，兴来如对醉尚书。
送王卿使君赴任苏州因思花迎新使感旧游…西院一别:一别苏州十八载，时光人事随年改。不论竹马尽成人，亦恐桑田半为海。莺入故宫含意思，花迎新使生光彩。为报江山风月知，至今白使君犹在。
出斋日喜皇甫十早访:三旬斋满欲衔杯，平旦敲门门未开。除却朗之携一榼，的应不是别人来。
会昌二年春题池西小楼:花边春水水边楼，一坐经今四十秋。望月桥倾三遍换，采莲船破五回修。园林一半成乔木，邻里三分作白头。苏李冥蒙随烛灭，陈樊漂泊逐萍流。虽贫眼下无妨乐，纵病心中不与愁。自笑灵光岿然在，春来游得且须游。
酬南洛阳早春见赠:物华春意尚迟回，赖有东风昼夜催。寒缒柳腰收未得，暖熏花口噤初开。欲披云雾联襟去，先喜琼琚入袖来。久病长斋诗老退，争禁年少洛阳才。
游丰乐招提佛光三寺:竹鞋葵扇白绡巾，林野为家云是身。山寺每游多寄宿，都城暂出即经旬。汉容黄绮为逋客，尧放巢由作外臣。昨日制书临郡县，不该愚谷醉乡人。
醉中得上都亲友书以予停俸多时忧…乘酒兴咏而报之:头白醉昏昏，狂歌秋复春。一生耽酒客，五度弃官人。异世陶元亮，前生刘伯伦。卧将琴作枕，行以锸随身。岁要衣三对，年支谷一囷。园葵烹佐饭，林叶扫添薪。没齿甘蔬食，摇头谢缙绅。自能抛爵禄，终不恼交亲。但得杯中渌，从生甑上尘。烦君问生计，忧醒不忧贫。
池畔逐凉:风清泉冷竹修修，三伏炎天凉似秋。黄犬引迎骑马客，青衣扶下钓鱼舟。衰容自觉宜闲坐，蹇步谁能更远游。料得此身终老处，只应林下与滩头。
谈氏小外孙玉童:外翁七十孙三岁，笑指琴书欲遣传。自念老夫今耄矣，因思稚子更茫然。中郎余庆钟羊祜，子幼能文似马迁。才与不才争料得，东床空后且娇怜。
哭刘尚书梦得二首:四海齐名白与刘，百年交分两绸缪。同贫同病退闲日，一死一生临老头。杯酒英雄君与操，文章微婉我知丘。贤豪虽殁精灵在，应共微之地下游。今日哭君吾道孤，寝门泪满白髭须。不知箭折弓何用，兼恐唇亡齿亦枯。窅窅穷泉埋宝玉，駸駸落景挂桑榆。夜台暮齿期非远，但问前头相见无。。
昨日复今辰:昨日复今辰，悠悠七十春。所经多故处，却想似前身。散秩优游老，闲居净洁贫。螺杯中有物，鹤氅上无尘。解佩收朝带，抽簪换野巾。风仪与名号，别是一生人。
病疮:门有医来往，庭无客送迎。病销谈笑兴，老足叹嗟声。鹤伴临池立，人扶下砌行。脚疮春断酒，那得有心情。
游赵村杏花:赵村红杏每年开，十五年来看几回。七十三人难再到，今春来是别花来。
初致仕后戏酬留守牛相公，并呈分司诸寮友:南北东西无所羁，挂冠自在胜分司。探花尝酒多先到，拜表行香尽不知。炮笋烹鱼饱餐后，拥袍枕臂醉眠时。报君一语君应笑，兼亦无心羡保厘。
酬寄牛相公同宿话旧劝酒见赠:每来政事堂中宿，共忆华阳观里时。日暮独归愁米尽，泥深同出借驴骑。交游今日唯残我，富贵当年更有谁。彼此相看头雪白，一杯可合重推辞。
道场独坐:整顿衣巾拂净床，一瓶秋水一炉香。不论烦恼先须去，直到菩提亦拟忘。朝谒久停收剑珮，宴游渐罢废壶觞。世间无用残年处，只合逍遥坐道场。
狂吟七言十四韵:亦知世是休明世，自想身非富贵身。但恐人间为长物，不如林下作遗民。游依二室成三友，住近双林当四邻。性海澄渟平少浪，心田洒扫净无尘。香山闲宿一千夜，梓泽连游十六春。是客相逢皆故旧，无僧每见不殷勤。药停有喜闲销疾，金尽无忧醉忘贫。补绽衣裳愧妻女，支持酒肉赖交亲。俸随日计钱盈贯，禄逐年支粟满囷。洛堰鱼鲜供取足，游村果熟馈争新。诗章人与传千首，寿命天教过七旬。点检一生徼幸事，东都除我更无人。
喜裴涛使君携诗见访，醉中戏赠:忽闻扣户醉吟声，不觉停杯倒屣迎。共放诗狂同酒癖，与君别是一亲情。
斋居春久，感事遣怀:斋戒坐三旬，笙歌发四邻。月明停酒夜，眼暗看花人。赖学空为观，深知念是尘。犹思闲语笑，未忘旧交亲。久作龙门主，多为兔苑宾。水嬉歌尽日，雪宴烛通晨。事事皆过分，时时自问身。风光抛得也，七十四年春。
欢喜二偈:得老加年诚可喜，当春对酒亦宜欢。心中别有欢喜事，开得龙门八节滩。眼暗头旋耳重听，唯余心口尚醒醒。今朝欢喜缘何事，礼彻佛名百部经。
赠诸少年:少年莫笑我蹉跎，听我狂翁一曲歌。入手荣名取虽少，关心稳事得还多。老惭退马沾刍秣，高喜归鸿脱弋罗。官给俸钱天与寿，些些贫病奈吾何。
感所见:巧者焦劳智者愁，愚翁何喜复何忧。莫嫌山木无人用，大胜笼禽不自由。网外老鸡因断尾，盘中鲜鲙为吞钩。谁人会我心中事，冷笑时时一掉头。
新秋夜雨:蟋蟀暮啾啾，光阴不少留。松檐半夜雨，风幌满床秋。曙早灯犹在，凉初簟未收。新晴好天气，谁伴老人游。
喜老自嘲:面黑头雪白，自嫌还自怜。毛龟蓍下老，蝙蝠鼠中仙。名籍同逋客，衣装类古贤。裘轻被白氎，靴暖蹋乌毡。周易休开卦，陶琴不上弦。任从人弃掷，自与我周旋。铁马因疲退，铅刀以钝全。行开第八秩，可谓尽天年。
六年立春日人日作:二日立春人七日，盘蔬饼饵逐时新。年方吉郑犹为少，家比刘韩未是贫。乡园节岁应堪重，亲故欢游莫厌频。试作循潮封眼想，何由得见洛阳春。
禽虫十二章:燕违戊巳鹊避岁，兹事因何羽族知。疑有凤凰颁鸟历，一时一日不参差。水中科斗长成蛙，林下桑虫老作蛾。蛙跳蛾舞仰头笑，焉用鹍鹏鳞羽多。江鱼群从称妻妾，塞雁联行号弟兄。但恐世间真眷属，亲疏亦是强为名。蚕老茧成不庇身，蜂饥蜜熟属他人。须知年老忧家者，恐是二虫虚苦辛。阿阁鹓鸾田舍乌，妍蚩贵贱两悬殊。如何闭向深笼里，一种摧颓触四隅。兽中刀枪多怒吼，鸟遭罗弋尽哀鸣。羔羊口在缘何事，暗死屠门无一声。蟭螟杀敌蚊巢上，蛮触交争蜗角中。应是诸天观下界，一微尘内斗英雄。蟏蛸网上罥蜉蝣，反覆相持死始休。何异浮生临老日，一弹指顷报恩雠。蚁王化饭为臣妾，蜾母偷虫作子孙。彼此假名非本物，其间何怨复何恩。豆苗鹿嚼解乌毒，艾叶雀衔夺燕巢。鸟兽不曾看本草，谙知药性是谁教。一鼠得仙生羽翼，众鼠相看有羡色。岂知飞上未半空，已作乌鸢口中食。鹅乳养雏遗在水，鱼心想子变成鳞。细微幽隐何穷事，知者唯应是圣人。
窗中列远岫:天静秋山好，窗开晓翠通。遥怜峰窈窕，不隔竹朦胧。万点当虚室，千重叠远空。列檐攒秀气，缘隙助清风。碧爱新晴后，明宜反照中。宣城郡斋在，望与古时同。
大社观献捷诗:淮海妖氛灭，乾坤嘉气通。班师郊社内，操袂凯歌中。庙算无遗策，天兵不战功。小臣同鸟兽，率舞向皇风。
自诲:乐天乐天，来与汝言。汝宜拳拳，终身行焉。物有万类，锢人如锁。事有万感，爇人如火。万类递来，锁汝形骸。使汝未老，形枯如柴。万感递至，火汝心怀。使汝未死，心化为灰。乐天乐天，可不大哀，汝胡不惩往而念来。人生百岁七十稀，设使与汝七十期。汝今年已四十四，却后二十六年能几时。汝不思二十五六年来事，疾速倏忽如一寐。往日来日皆瞥然，胡为自苦于其间。乐天乐天，可不大哀。而今而后，汝宜饥而食，渴而饮；昼而兴，夜而寝；无浪喜，无妄忧；病则卧，死则休。此中是汝家，此中是汝乡，汝何舍此而去，自取其遑遑。遑遑兮欲安往哉，乐天乐天归去来。
三谣。朱藤谣:朱藤朱藤，温如红玉，直如朱绳。自我得尔以为杖，大有裨于股肱。前年左选，东南万里。交游别我于国门，亲友送我于浐水。登高山兮车倒轮摧，渡汉水兮马跙蹄开。中途不进，部曲多回。唯此朱藤，实随我来。瘴疠之乡，无人之地。扶卫衰病，驱诃魑魅。吾独一身，赖尔为二。或水或陆，自北徂南。泥黏雪滑，足力不堪。吾本两足，得尔为三。紫霄峰头，黄石岩下。松门石磴，不通舆马。吾与尔披云拨水，环山绕野。二年蹋遍匡庐间，未尝一步而相舍。虽有佳子弟、良友朋，扶危助蹇，不如朱藤。嗟乎，穷既若是，通复何如，吾不以常杖待尔，尔勿以常人望吾。朱藤朱藤，吾虽青云之上、黄泥之下，誓不弃尔于斯须。
无可奈何歌:无可奈何兮，白日走而朱颜颓。少日往而老日催，生者不住兮死者不回。况乎宠辱丰悴之外物，又何常不十去而一来？去不可挽兮来不可推，无可奈何兮，已焉哉。惟天长而地久，前无始兮后无终。嗟吾生之几何，寄瞬息乎其中。又如太仓之稊米，委一粒于万钟。何不与道逍遥，委化从容，纵心放志，泄泄融融。胡为乎分爱恶于生死，系忧喜于穷通。倔强其骨髓，龃龉其心胸。合冰炭以交战，只自苦兮厥躬。彼造物者，云何不为？此与化者，云何不随？或喣或吹，或盛或衰，虽千变与万化，委一顺以贯之。为彼何非，为此何是？谁冥此心，梦蝶之子。何祸非福，何吉非凶？谁达此观，丧马之翁。俾吾为秋毫之杪，吾亦自足，不见其小；俾吾为泰山之阿，吾亦无余，不见其多。是以达人静则吻然与阴合迹，动则浩然与阳同波。委顺而已，孰知其他。时邪命邪，吾其无奈彼何；委邪顺邪，彼亦无奈吾何。夫两无奈何，然后能冥至顺而合太和。故吾所以饮太和，扣至顺，而为无可奈何之歌。
池上篇:十亩之宅，五亩之园。有水一池，有竹千竿。勿谓土狭，勿谓地偏。足以容膝，足以息肩。有堂有庭，有桥有船。有书有酒，有歌有弦。有叟在中，白须飘然。识分知足，外无求焉。如鸟择木，姑务巢安。如龟居坎，不知海宽。灵鹤怪石，紫菱白莲。皆吾所好，尽在吾前。时饮一杯，或吟一篇。妻孥熙熙，鸡犬闲闲。优哉游哉，吾将终老乎其间。
喜雨:西北油然云势浓，须臾滂沛雨飘空。顿疏万物焦枯意，定看秋郊稼穑丰。
送刘郎中赴任苏州:仁风膏雨去随轮，胜境欢游到逐身。水驿路穿儿店月，花船棹入女湖春。宣城独咏窗中岫，柳恽单题汀上蘋。何似姑苏诗太守，吟诗相继有三人。
福先寺雪中饯刘苏州:送君何处展离筵，大梵王宫大雪天。庾岭梅花落歌管，谢家柳絮扑金田。乱从纨袖交加舞，醉入篮舆取次眠。却笑召邹兼访戴，只持空酒驾空船。
除夜言怀，兼赠张常侍:三百六旬今夜尽，六十四年明日催。不用叹身随日老，亦须知寿逐年来。加添雪兴凭毡帐，消杀春愁付酒杯。唯恨诗成君去后，红笺纸卷为谁开。
送张常侍西归:二年花下为闲伴，一旦尊前弃老夫。西午桥街行怅望，南龙兴寺立踟蹰。洛城久住留情否，省骑重归称意无。出镇归朝但相访，此身应不离东都。
和河南郑尹新岁对雪:白雪吟诗铃阁开，故情新兴两裴回。昔经勤苦照书卷，今助欢娱飘酒杯。楚客难酬郢中曲，吴公兼占洛阳才。铜街金谷春知否，又有诗人作尹来。
初见刘二十八郎中有感:欲话毗陵君反袂，欲言夏口我沾衣。谁知临老相逢日，悲叹声多语笑稀。
闲游:欲笑随情酒逐身，此身虽老未辜春。春来点检闲游数，犹自多于年少人。
和柳公权登齐云楼:楼外春晴百鸟鸣，楼中春酒美人倾。路旁花日添衣色，云里天风散珮声。向此高吟谁得意，偶来闲客独多情。佳时莫起兴亡恨，游乐今逢四海清。
曲江:细草岸西东，酒旗摇水风。楼台在花杪，鸥鹭下烟中。翠幄晴相接，芳洲夜暂空。何人赏秋景，兴与此时同。
岁夜咏怀，兼寄思黯:遍数故交亲，何人得六旬。今年已入手，余事岂关身。老自无多兴，春应不拣人。陶窗与弘阁，风景一时新。
宿池上:泉来从绝壑，亭敞在中流。竹密无空岸，松长可绊舟。蟪蛄潭上夜，河汉岛前秋。异夕期新涨，携琴却此游。
和白太守拣贡橘:离离朱实绿丛中，似火烧山处处红。影下寒林沈绿水，光摇高树照晴空。银章自竭人臣力，玉液谁知造化功。看取明朝船发后，余香犹尚逐仁风。
唐昌观玉蕊花折有仙人游怅然成二绝:终日斋心祷玉宸，魂销目断未逢真。不如满树琼瑶蕊，笑对藏花洞里人。羽车潜下玉龟山，尘世何由睹蕣颜。唯有多情枝上雪，好风吹缀绿云鬟。
苏州元日郡斋感怀，寄越州元相公、杭州白舍人:称庆还乡郡吏归，端忧明发俨朝衣。首开三百六旬日，新知四十九年非。当官补拙犹勤虑，游宦量才已息机。举族共资随月俸，一身惟忆故山薇。旧交邂逅封疆近，老牧萧条宴赏稀。书札每来同笑语，篇章时到借光辉。丝纶暂厌分符竹，舟楫初登拥羽旗。未知今日情何似，应与幽人事有违。
和李校书雨中自秘省见访知早入朝便入集贤不遇诗:台庭才子来款扉，典校初从天禄归。已惭陋巷回玉趾，仍闻细雨沾彩衣。诘朝始趋凤阙去，此日遂愁鸡黍违。忆昨谬官在乌府，喜君对门讨鱼鲁。直庐相望夜每阑，高阁遥临月时吐。昔闻三入承明庐，今来重入中秘书。校文复忝丞相属，博物更与张侯居。新冠峨峨不变铁，旧泉脉脉犹在渠。忽枉情人吐芳讯，临风不羡潘锦舒。忆见青天霞未卷，吟玩瑶华不知晚。自怜岂是风引舟，如何渐与蓬山远。
赋得浊水求珠:积水非澄彻，明珠不易求。依稀沈极浦，想像在中流。瞪目思清浅，褰裳恨暗投。徒看川色媚，空爱夜光浮。月入疑龙吐，星归似蚌游。终希识珍者，采掇冀冥搜。
赋得行不由径:邪径趋时捷，端心恶此名。长衢贵高步，大路自规行。且虑萦纡僻，将求坦荡情。讵同流俗好，方保立身贞。远迹如违险，修仁在履平。始知夫子道，从此得坚诚。
赋得玉水记方流:明媚如怀玉，奇姿自托幽。白虹深不见，绿水折空流。方珏清沙遍，纵横气色浮。类圭才有角，写月让成钩。久处沉潜贵，希当特达收。滔滔在何许，揭厉愿从游。
赋得玉水记方流:重泉生美玉，积水异常流。始玩清堪赏，因知宝可求。斗回虹气见，磬折紫光浮。中矩皆明德，同方叶至柔。月华偏共映，风暖伫将游。遇鉴终无暗，逢时愿见收。
行不由径:古人心有尚，乃是孔门生。为计安贫乐，当从大道行。讵应流远迹，方欲料前程。捷径虽云易，长衢岂不平。后来无枉路，先达擅前名。一示遵途意，微衷益自精。
赠毛仙翁:天上玉郎骑白鹤，肘后金壶盛妙药。暂游下界傲五侯，重看当时旧城郭。羽衣茸茸轻似雪，云上双童持绛节。王母亲缝紫锦囊，令向怀中藏秘诀。令威子晋皆俦侣，东岳同寻太真女。搜奇缀韵和阳春，文章不是人间语。药成自固黄金骨，天地齐兮身不没。日月宫中便是家，下视昆仑何突兀。童姿玉貌谁方比，玄发绿髯光弥弥。满朝将相门弟子，随师尽愿抛尘滓。九转琅玕必有余，愿乞刀圭救生死。
旅次江亭:扣舷不能寐，皓露清衣襟。弥伤孤舟夜，远结万里心。幽兴惜瑶草，素怀寄鸣琴。三奏月初上，寂寥寒江深。
游陆先生故岩居:独壑临万嶂，苍苔绝行迹。仰窥猿挂树，俯对鹤巢石。上有一岩屋，相传灵人宅。深林无阳晖，幽水转鲜碧。拾薪遇遗鼎，探穴得古籍。结念候云兴，烧香坐终夕。
题玄和师仙药室:山边萧寂室，石掩浮云扃。绕室微有路，松烟深冥冥。入松汲寒水，对鹤问仙经。石几香未尽，水花风欲零。何年去华表，几度穷苍冥。却顾宦游子，眇如霜中萤。
秋夜闲居，即事寄庐山郑员外、蜀郡符处士:忧思繁未整，良辰会无由。引领迟佳音，星纪屡以周。蓬阆绝华耀，况乃处穷愁。坠叶寒拥砌，灯火夜悠悠。开琴弄清弦，窥月俯澄流。冉冉鸿雁度，萧萧帷箔秋。怅怀石门咏，缅慕碧鸡游。仿佛蒙颜色，崇兰隐芳洲。
咏春色:霭霭复濛濛，非雾满晴空。密添宫柳翠，暗泄路桃红。萦丝光乍失，缘隙影才通。夕迷鸳枕上，朝漫绮弦中。促驷驰香陌，劳莺转艳丛。可怜肠断望，并在洛城东。
游峡山寺:结构天南畔，胜绝固难俦。幸蒙时所漏，遂得恣闲游。路石荫松盖，槛藤维鹤舟。雨霁花木润，风和景气柔。宝殿敞丹扉，灵幡垂绛旒。照曜芙蓉壶，金人居上头。翔禽拂危刹，落日避层楼。端溪弥漫驶，曲涧潺湲流。高居何重沓，登览自夷犹。烟霞无隐态，岩洞讵遗幽。奔驷非久耀，驰波肯暂留。会从香火缘，灭迹此山丘。
九日陪樊尚书龙山宴集:孟嘉从宴地，千乘复登临。缘危陟高步，凭旷写幽襟。黄花玩初馥，翠物喜盈斟。云杂组绣色，乐和山水音。旆摇秋吹急，筵卷夕光沉。都人瞻骑火，犹知隔寺深。
送郑丞之罗浮中习业:百年泛飘忽，万事系衰荣。高鸿脱矰缴，达士去簪缨。始从天目游，复作罗浮行。云卧石林密，月窥花洞明。全形在气和，习默凭境清。夙秘绛囊诀，屡投金简名。钟管促离觞，烟霞随去程。何当真府内，重得款平生。
采莲曲:凝鲜雾渚夕，阳艳绿波风。鱼游乍散藻，露重稍欹红。楚客伤暮节，吴娃泣败丛。促令芳本固，宁望雪霜中。
他乡七夕:汉渚常多别，山桥忽重游。向云迎翠辇，当月拜珠旒。寝幌凝宵态，妆奁闭晓愁。不堪鸣杼日，空对白榆秋。
山斋独宿赠晏上人:幢幢云树秋，黄叶下山头。虫响夜难度，梦闲神不游。窗灯寒几尽，帘雨晓阶愁。何以禅栖客，灰心在沃州。
乐天梦得有岁夜诗聊以奉和:惜岁岁今尽，少年应不知。凄凉数流辈，欢喜见孙儿。暗减一身力，潜添满鬓丝。莫愁花笑老，花自几多时。
李苏州遗太湖石奇状绝伦因题二十韵奉呈梦得、乐天:胚浑何时结，嵌空此日成。掀蹲龙虎斗，挟怪鬼神惊。带雨新水静，轻敲碎玉鸣。搀叉锋刃簇，缕络钓丝萦。近水摇奇冷，依松助澹清。通身鳞甲隐，透穴洞天明。丑凸隆胡准，深凹刻兕觥。雷风疑欲变，阴黑讶将行。噤痒微寒早，轮囷数片横。地祇愁垫压，鳌足困支撑。珍重姑苏守，相怜懒慢情。为探湖里物，不怕浪中鲸。利涉余千里，山河仅百程。池塘初展见，金玉自凡轻。侧眩魂犹悚，周观意渐平。似逢三益友，如对十年兄。旺兴添魔力，消烦破宿酲。媲人当绮皓，视秩即公卿。念此园林宝，还须别识精。诗仙有刘白，为汝数逢迎。
省试吴宫教美人战:强吴矜霸略，讲武在深宫。尽出娇娥妓，先观上将风。挥戈罗袖卷，擐甲汗妆红。掩笑分旗下，含羞入队中。鼓停行未正，刑举令才崇。自可威邻国，何劳逞战功。
题历山司徒右长史祖宅:隳官长史籍，高步历山椒。丽句传黄绢，香名播宋朝。分能知止足，迹贵出尘嚣。松竹心长固，池台兴自饶。龙宫欣访旧，莺谷忝迁乔。从事叨承乏，铜章愧在腰。
御箭连中双兔:宸游经上苑，羽猎向闲田。狡兔初迷窟，纤骊讵著鞭。三驱仍百步，一发遂双连。影射含霜草，魂消向月弦。驩声动寒木，喜气满晴天。那似陈王意，空随乐府篇。
嵩山望幸:峻极位何崇，方知造化功。降灵逢圣主，望幸表维嵩。隐映连青壁，嵯峨向碧空。象车因叶瑞，龙驾愿升中。万岁声长在，千岩气转雄。东都歌盛事，西笑伫皇风。
曲江亭望慈恩寺杏园花发:春晴凭水轩，仙杏发南园。开蕊风初晓，浮香景欲暄。光华临御陌，色相对空门。野雪遥添净，山烟近借繁。地闲分鹿苑，景胜类桃源。况值新晴日，芳枝度彩鸳。
曲江亭望慈恩寺杏园花发:曲江晴望好，近接梵王家。十亩开金地，千林发杏花。映雪犹误雪，煦日欲成霞。紫陌传香远，红泉落影斜。园中春尚早，亭上路非赊。芳景堪游处，其如惜物华。
曲江亭望慈恩寺杏园花发:渚亭临净域，凭望一开轩。晚日分初地，东风发杏园。异香飘九陌，丽色映千门。照灼瑶华散，葳蕤玉露繁。未教游妓折，乍听早莺喧。谁复争桃李，含芳自不言。
鱼上冰:春生寒气减，稍动久潜鱼。乍喜东风至，来看曲岸初。出冰朱鬣见，望日锦鳞舒。渐觉流澌近，还欣掉尾余。噞喁情自乐，沿溯意宁疏。倘得随鲲化，终能上太虚。
赠毛仙翁:毛仙翁，毛仙翁，容貌常如二八童。几岁头梳云鬓绿，无时面带桃花红。眼前人世阅沧海，肘后药成辞月宫。方口秀眉编贝齿，了然炅炅双瞳子。芝椿禀气本坚强，龟鹤计年应不死。四海五山长独游，矜贫傲富欺王侯。灵通指下砖甓化，瑞气炉中金玉流。定是烟霞列仙侣，暂来尘俗救危苦。紫霞妖女琼华飞，秘法虔心传付与。阴功足，阴功成，羽驾何年归上清。待我休官了婚嫁，桃源洞里觅仙兄。
省试临渊羡鱼:清泚濯缨处，今来喜一临。惭无下钓处，空有羡鱼心。退省时频改，谋身岁屡沉。鬣成川上媚，网就水宁深。赪尾临波里，朱须破浪浔。此时倘不漏，江上免行吟。
淮南游故居感旧，酬西川李尚书德裕:昔年献赋去江湄，今日行春到却悲。三径仅存新竹树，四邻惟见旧孙儿。壁间潜认偷光处，川上宁忘结网时。更见桥边记名姓，始知题柱免人嗤。
题木兰院二首:三十年前此院游，木兰花发院新修。如今再到经行处，树老无花僧白头。上堂已了各西东，惭愧闍黎饭后钟。三十年来尘扑面，如今始得碧纱笼。
上巳接清明游宴:上巳欢初罢，清明赏又追。闰年侵旧历，令节并芳时。细雨莺飞重，春风酒酝迟。寻花迷白雪，看柳拆青丝。淑气如相待，天和意为谁。吁嗟名未立，空咏宴游诗。
次潭州，酬唐侍御、姚员外游道林岳麓寺题示:承明年老辄自论，乞得湘守东南奔。为闻楚国富山水，青嶂逦迤僧家园。含香珥笔皆眷旧，谦抑自忘台省尊。不令执简候亭馆，直许携手游山樊。忽惊列岫晓来逼，朔雪洗尽烟岚昏。碧波回屿三山转，丹槛缭郭千艘屯。华镳躞蹀绚砂步，大旆彩错辉松门。樛枝竞骛龙蛇势，折干不灭风霆痕。相重古殿倚岩腹，别引新径萦云根。目伤平楚虞帝魂，情多思远聊开樽。危弦细管逐歌飘，画鼓绣靴随节翻。锵金七言凌老杜，入木八法蟠高轩。嗟余潦倒久不利，忍复感激论元元。
金在熔:巨橐方熔物，洪炉欲范金。紫光看渐发，赤气望逾深。焰热晴云变，烟浮昼景阴。坚刚由我性，鼓铸任君心。踊跃徒标异，沈潜自可钦。何当得成器，待叩向知音。
春云:漠漠复溶溶，乘春任所从。映林初展叶，触石未成峰。旭日消寒翠，晴烟点净容。霏微将似灭，深浅又如重。薄彩临溪散，轻阴带雨浓。空余负樵者，岭上自相逢。
送罗约:雨晴江馆柳依依，握手那堪此别离。独鹤孤琴随远旆，红亭绿酒惜分岐。月明野店闻鸡早，花暗关城匹马迟。后夜定知相忆处，东风回首不胜悲。
题李昭训山水:卜筑藏修地自偏，尊前诗酒集群贤。半岩松暝时藏鹤，一枕秋声夜听泉。风月谩劳酬逸兴，渔樵随处度流年。南州人物依然在，山水幽居胜辋川。
处厚游杭，作诗寄之:江村摇落暂逢秋，况是闻君独远游。浙水风烟思吊古，楚乡人物赋登楼。书沈寒雁云边影，梦绕清猿月下愁。念我故人劳碌久，不如投老卧沧洲。
山中有怀李十二:林前风景晚苍苍，林下怀人路杳茫。白发流年淹旧业，碧山茅屋卧斜阳。客边秋兴悲张翰，病里春情笑沈郎。何事登楼□□□，几回搔首□思归。
客中作:异乡岁晚怅离怀，游子驱驰愧不才。夜夜砧声催客去，年年雁影带寒来。半林残叶迎霜落，三径黄花近节开。几度无聊倍惆怅，临风搔首独兴哀。
山寺律僧画兰竹图:偶来绝顶兴无穷，独有山僧笔最工。绿径日长袁户在，紫荃秋晚谢庭空。离花影度湘江月，遗珮香生洛浦风。欲结岁寒盟不去，忘机相对画图中。
送客之杭:西风吹冷透貂裘，行色匆匆不暂留。帆带夕阳投越浦，心随明月到杭州。风清听漏惊乡梦，灯下闻歌乱别愁。悬想到杭州兴地，尊前应与话离忧。
有感二首:何事离怀入梦频，贫居寂寞四无邻。诗因韵险难成律，酒为愁多不顾身。眼底故人惊岁别，尊前华发逐时新。十年飘泊如萍迹，一度登临一怅神。搔首临风独倚栏，客边惊觉岁华残。栖迟未遇常鋾荐，邂逅宁弹贡禹冠。有兴不愁诗韵险，无聊只怕酒杯乾。何如日日长如醉，付与诗人一笑看。
春游:锦袍日暖耀冰蚕，上客陪游酒半酣。笑拂吟鞭邀好兴，醉欹乌帽逞雄谈。楼前弱柳摇金缕，林外遥山隔翠岚。正是太平行乐处，春风花下且停骖。
水西草堂:萝径萧然曲业存，闲云流水四无邻。身留白屋潜踪迹，门□□吟学隐沦。吟对琴尊江上月，笑看花木镜中春。遗书自有亲□处，何必驱驰扰世尘。
客中作:千里云山恋旧游，寒窗凉雨夜悠悠。浮亭花竹频劳梦，别路风烟半是愁。芳草傍人空对酒，流年多病倦登楼。一杯重向樽前醉，莫遣相思累白头。
赠杨处厚:十年学道苦劳神，赢得尊前一病身。天上故人皆自贵，山中明月独相亲。客心淡泊偏宜静，吾道从容不厌贫。几度临风一回首，笑看华发及时新。
重赠张籍:旧日仪容只宛然，笑谈不觉度流年。凡缘未了嗟无子，薄命能孤不怨天。一醉便同尘外客，百杯疑是酒中仙。人生随处堪为乐，管甚秋香满鬓边。
题山庄:萝屋萧萧事事幽，临风搔首远凝眸。东园松菊存遗业，晚景桑榆乐旧游。吟对清尊江上月，笑谈华发镜中秋。床头浊酒时时漉，上客相过一任留。
题孙君山亭:长年乐道远尘氛，静筑藏修学隐沦。吟对琴樽庭下月，笑看花木槛前春。闲来欲著登山屐，醉里还披漉酒巾。林壑能忘轩冕贵，白云黄鹤好相亲。
送范启东还京:萧萧行李上征鞍，满目离情欲去难。客里故人尊酒别，天涯游子弊裘寒。官桥杨柳和愁折，驿路梅花带雪看。重到京华旧游处，春风佳丽好盘桓。
楼城叙别:故人为客上神州，倾盖相逢感昔游。屈指年华嗟远别，对床风雨话离愁。清樽不负花前约，白发惊看镜里秋。此际那堪重分手，绿波芳草暂停舟。
写意二首:寂寥荒馆闭闲门，苔径阴阴屐少痕。白发颠狂尘梦断，青毡泠落客心存。高山流水琴三弄，明月清风酒一樽。醉后曲肱林下卧，此生荣辱不须论。萧萧华发满头生，深远蓬门倦送迎。独喜冥心无外慕，自怜知命不求荣。闲情欲赋思陶令。卧病何人问马卿。林下贫居甘困守，尽教城市不知名。
赠浙西李相公:长庚烈烈独遥天，盛世应知降谪仙。月里昔曾分兔药，人间今喜得椿年。文章政事追先达，冠盖声华羡昔贤。尊酒与君称寿毕，春风入醉绮罗筵。
登环翠楼:山中地僻好藏修，寂寂幽居架小楼。云树四围当户暝，烟岚一带隔帘浮。举杯对月邀诗兴，抚景令人豁醉眸。我亦人间肥遁客，也将踪迹寄林丘。
游淮云寺:白云深锁沃州山，冠盖登临众仰攀。松径风清闻鹤唳，昙花香暝见僧还。玄机隐隐应难觉，尘事悠悠了不关。兴尽凡缘因未晚，裴回依旧到人间。
游报本寺:山房寂寂荜门开，此日相期社友来。雅兴共寻方外乐，新诗争羡郢中才。茶烟袅袅笼禅榻，竹影萧萧扫径苔。醉后不知明月上，狂歌直到夜深回。了然尘事不相关，锡杖时时独看山。白发任教双鬓改，黄金难买一生闲。不留活计存囊底，赢得诗名满世间。自笑微躯长碌碌，几时来此学无还。
送友人:有客棹扁舟，相逢不暂留。衣冠重文物，诗酒足风流。官路生归兴，家林想旧游。临岐分手后，乘月过苏州。
送范启东:杨柳春江上，东风一棹轻。行囊归客兴，尊酒故人情。画史名当代，声华重两京。临岐分手处，无奈别离生。
客中作:十年江汉客，几度帝京游。迹比风前叶，身如水上鸥。醉吟愁里月，羞对镜中秋。怅望频回首，西风忆故丘。
苦妇词:地远易骄崇，用刑匪精研。哀哉苦妇身，夫死百殃缠。草草催出门，衣堕发披肩。独随军吏行，当夕余欲迁。来时已厌生，到此自不全。临江卧黄砂，二子死在边。气哕不发声，背头血涓涓。有时强为言，只是尤青天。稿蓐无一枝，冷气两悬悬。穷荒夷教卑，骨肉病弃捐。况非本族音，肌露谁为怜。事痛感行宾，住得贪程船。必当负严法，岂有胎孕篇。游畋复释麛，羔兔尚免鹯。何处摈逐深，一罪三见颠。校尉勋望重，幕府才且贤。兰裙间珠履，食玉处花筵。但勿轻所暗，莫虑无人焉。
与孟郊洛北野泉上煎茶:粉细越笋芽，野煎寒溪滨。恐乖灵草性，触事皆手亲。敲石取鲜火，撇泉避腥鳞。荧荧爨风铛，拾得坠巢薪。洁色既爽别，浮氲亦殷勤。以兹委曲静，求得正味真。宛如摘山时，自歠指下春。湘瓷泛轻花，涤尽昏渴神。此游惬醒趣，可以话高人。
立秋日:商风动叶初，萧索一贫居。老性容茶少，羸肌与簟疏。旧醅难重漉，新菜未胜鉏。才薄无潘兴，便便画偃庐。
题茅山仙台药院:扰扰浮生外，华阳一洞春。道书金字小，仙圃玉苗新。芝草迎飞燕，桃花笑俗人。楼台争耸汉，鸡犬亦嫌秦。愿得青芽散，长年驻此身。
潇湘游:夷女采山蕉，缉纱浸江水。野花满髻妆色新，闲歌欸乃深峡里。欸乃知从何处生，当时泣舜肠断声。翠华寂寞婵娟没，野筱空余红泪情。青烟冥冥覆杉桂，崖壁凌天风雨细。昔人幽恨此地遗，绿芳红艳含怨姿。清猿未尽鼯鼠切，泪水流到湘妃祠。北人莫作潇湘游，九疑云入苍梧愁。
初下东周赠孟郊:鹤老身更卬，龟死壳亦灵。正信非外沿，终始全本情。童子不戏尘，积书就岩扃。身著木叶衣，养鹿兼牸耕。偶随下山云，荏苒失故程。渐入机险中，危思难太行。十发九缕丝，悠然东周城。言词野麋态，出口多累形。因依汉元寮，未似羁细轻。冷灶助新热，静砧与寒声。断蓬在门栏，岂当桃李荣。寄食若蠹虫，侵损利微生。固非拙为强，懦劣外疗并。素坚冰蘖心，洁持保坚贞。修文返正风，刊字齐古经。惭将衰末分，高栖喧世名。
过春秋峡:峭壁苍苍苔色新，无风晴景自胜春。不知何树幽崖里，腊月开花似北人。
春游曲:花颔红騣一何偏，绿槐香陌欲朝天。仍嫌众里娇行疾，傍镫深藏白玉鞭。喷沫团香小桂条，玉鞭兼赐霍嫖姚。弄影便从天禁出，碧蹄声碎五门桥。
别落花:风艳霏霏去，羁人处处游。明年纵相见，不在此枝头。
赋蕃子牧马:碛净山高见极边，孤烽引上一条烟。蕃落多晴尘扰扰，天军猎到鸊鹈泉。
伤清江上人:往年偏共仰师游，闻过流沙泪不休。此身岂得多时住，更著尘心起外愁。
寻花:游春未足春将度，访紫寻红少在家。借问流莺与飞蝶，更知何处有幽花。
偶题:迟日新妆游冶娘，盈盈彩艇白莲塘。掬水远湿岸边郎，红绡缕中玉钏光。
山中喜崔补阙见寻:鹿袖青藜鼠耳巾，潜夫岂解拜朝臣。白屋藜床还共入，山妻老大不羞人。
偶题二首:金榜荣名俱失尽，病身为庶更投魑。春娥慢笑无愁色，别向人家舞柘枝。得罪除名谪海头，惊心无暇与身愁。中使不知何处住，家书莫寄向春州。
嘉兴社日:消渴天涯寄病身，临邛知我是何人。今年社日分余肉，不值陈平又不均。
席上赠李尹:伛偻山夫发似丝，松间石上坐多时。瓢饮不曾看酒肆，世人空笑亦何为。
伤故人歌妓:愁脸无红衣满尘，万家门户不容身。曾将一笑君前去，误杀几多回顾人。
山行书事:日落风风高风高，驱车行远郊。中心有所悲，古墓穿黄茅。茅中狐兔窠，四面乌鸢巢。鬼火时独出，人烟不相交。行行近破村，一径欹还坳。迎霜听蟋蟀，向月看蟏蛸。翁喜客来至，客业羞厨庖。浊醪夸泼蚁，时果仍新苞。相劝对寒灯，呼儿爇枯梢。性朴颇近古，其言无斗筲。忧欢世上并，岁月途中抛。谁知问津客，空作扬雄嘲。
古宫怨:窗前好树名玫瑰，去年花落今年开。无情春色尚识返，君心忽断何时来。忆昔妆成候仙仗，宫琐玲珑日新上。拊心却笑西子嚬，掩鼻谁忧郑姬谤。草染文章衣下履，花黏甲乙床前帐。三千玉貌休自夸，十二金钗独相向。盛衰倾夺欲何如，娇爱翻悲逐佞谀。重远岂能惭沼鹄，弃前方见泣船鱼。看笼不记熏龙脑，咏扇空曾秃鼠须。始喜类萝新托柏，终伤如荠却甘荼。院深独开还独闭，鹦鹉惊飞苔覆地。满箱旧赐前日衣，渍枕新垂夜来泪。痕多开镜照还悲，绿髻青蛾尚未衰。莫道新缣长绝比，犹逢故剑会相追。
楚州盐壒古墙望海:混沌本冥冥，泄为洪川流。雄哉大造化，万古横中州。我从西北来，登高望蓬丘。阴晴乍开合，天地相沉浮。长风卷繁云，日出扶桑头。水净露鲛室，烟销凝蜃楼。时来会云翔，道蹇即津游。明发促归轸，沧波非宿谋。
闻韦驸马使君迁拜台州:溟藩轸帝忧，见说初鸣驺。德胜祸先戢，情闲思自流。蚕殷桑柘空，廪实雀鼠稠。谏虎昔赐骏，安人将问牛。曾陪后乘光，共逐平津游。旌旆拥追赏，歌钟催献酬。音徽一寂寥，贵贱双沉浮。北郭乏中崖，东方称上头。跻山望百城，目尽增遐愁。海逼日月近，天高星汉秋。无阶异渐鸿，有志惭驯鸥。终期促孤棹，暂访天台幽。
游春引三首:句芒爱弄春风权，开萌发翠无党偏。句芒小女精神巧，机罗杼绮满平川。五陵年少轻薄客，蛮锦花多春袖窄。酌桂鸣金玩物华，星蹄绣毂填香陌。千条碧绿轻拖水，金毛泣怕春江死。万汇俱含造化恩，见我春工无私理。
农父:运锄耕劚侵星起，陇亩丰盈满家喜。到头禾黍属他人，不知何处抛妻子。
秋日登岳阳楼晴望:三秋倚练飞金盏，洞庭波定平如刬。天高云卷绿罗低，一点君山碍人眼。漫漫万顷铺琉璃，烟波阔远无鸟飞。西南东北竞无际，直疑侵断青天涯。屈原回日牵愁吟，龙宫感激致应沈。贾生憔悴说不得，茫茫烟霭堆湖心。
长安亲故:楚兰不佩佩吴钩，带酒城头别旧游。年事已多筋力在，试将弓箭到并州。
阳春曲:紫锦红囊香满风，金鸾玉轼摇丁冬。沙鸥白羽翦晴碧，野桃红艳烧春空。芳草绵延锁平地，垄蝶双双舞幽翠。凤叶龙吟白日长，落花声底仙娥醉。
客舍喜友人相访:荒居无四邻，谁肯访来频。古树秋中叶，他乡病里身。雁声风送急，萤影月流新。独为成名晚，多惭见友人。
游丝:游丝何所似，应最似春心。一向风前乱，千条不可寻。
农家望晴:尝闻秦地西风雨，为问西风早晚回。白发老农如鹤立，麦场高处望云开。
曲江池上:殷勤春在曲江头，全藉群仙占胜游。何必三山待鸾鹤，年年此地是瀛洲。
姑熟杂咏。丹阳湖:湖与元气通，风波浩难止。天外贾客归，云间片帆起。龟游莲叶上，鸟宿芦花里。少女棹舟归，歌声逐流水。
姑熟杂咏。天门山:迥出江水上，双峰自相对。岸映松色寒，石分浪花碎。参差远天际，缥缈晴霞外。落日舟去遥，回首沈青霭。
敕赠康尚书美人:纡天门喜气晓氛氲，圣主临轩召冠军。欲令从此行霖雨，先赐巫山一片云。
题昭应温泉:一道温泉绕御楼，先皇曾向此中游。虽然水是无情物，也到宫前咽不流。
酬致政杨祭酒见寄:初还相印罢戎旃，获守皇居在紫烟。妄比酂侯功蔑尔，每怀疏傅意悠然。应将半俸沾闾里，料入中条访洞天。十载别离那可道，倍令惊喜见来篇。
喜弟淑再至为长歌:前年别时秋九月，白露吹霜金吹烈。离鸿一别影初分，泪袖双挥心哽咽。别来几度得音书，南岳知□□□□。庐山峨峨倚天碧，捧排空崖千万尺。社榜长题高士名，食堂每记云山迹。我本开云此山住，偶为名利相萦误。自负心机四十年，羞闻社客山中篇。忧时魂梦忆归路，觉来疑在林中眠。昨日亭前乌鹊喜，果得今朝尔来此。吾吟行路五十篇，尽说江南数千里。自怜兄弟今五人，共萦儒素家尚贫。虽然廪饩各不一，就中总免拘常伦。长兄年少曾落托，拔剑沙场随卫霍。口里虽谭周孔文，怀中不舍孙吴略。次兄一生能苦节，夏聚流萤冬映雪。非论疾恶志如霜，更觉临泉心似铁。第三之兄更奇异，昂昂独负青云志。下看金玉不如泥，肯道王侯身可贵。却愁清逸不干时，高踪大器无人知。倘逢感激许然诺，必能万古留清规。念尔年来方二十，夙夜孜孜能独立。卷中笔落星汉摇，洞里丹灵鬼神泣。嗟余流浪心最狂，十年学剑逢时康。心中不解事拘束，世间谈笑多相妨。广海青山殊未足，逢著高楼还醉宿。朝走安公枥上驹，暮伦陶令篱边菊。近来诗思殊无况，苦被时流不相放。云腾浪走势未衰，鹤膝蜂腰岂能障。送尔为文殊不识，贵从一一传胸臆。若到湖南见紫霄，会须待我同攀陟。
咏欧阳行周事:有客西北逐，驱马次太原。太原有佳人，神艳照行云。座上转横波，流光注夫君。夫君意荡漾，即日相交欢。定情非一词，结念誓青山。生死不变易，中诚无间言。此为太学徒，彼属北府官。中夜欲相从，严城限军门。白日欲同居，君畏仁人闻。忽如陇头水，坐作东西分。惊离肠千结，滴泪眼双昏。本达京师回，贺期相追攀。宿约始乖阻，彼忧已缠绵。高髻若黄鹂，危鬓如玉蝉。纤手自整理，剪刀断其根。柔情托侍儿，为我遗所欢。所欢使者来，侍儿因复前。抆泪取遗寄，深诚祈为传。封来赠君子，愿言慰穷泉。使者回复命，迟迟蓄悲酸。詹生喜言旋，倒履走迎门。长跪听未毕，惊伤涕涟涟。不饮亦不食，哀心百千端。襟情一夕空，精爽旦日残。哀哉浩然气，溃散归化元。短生虽别离，长夜无阻难。双魂终会合，两剑遂蜿蜒。丈夫早通脱，巧笑安能干。防身本苦节，一去何由还。后生莫沈迷，沈迷丧其真。
嘉禾合颖:玉烛将成岁，封人亦自歌。八方沾圣泽，异亩发嘉禾。共秀芳何远，连茎瑞且多。颖低甘露滴，影乱惠风过。表稔由神化，为祥识气和。因知兴嗣岁，王道旧无颇。
晚眺:杖策倚柴门，泉声隔岸闻。夕阳诸岭出，晴雪万山分。静对豺狼窟，幽观鹿豕群。今宵寒月近，东北扫浮云。
赠毛仙翁:不知仙客占青春，肌骨才教称两旬。俗眼暂惊相见日，疑心未测几时人。闲推甲子经何代，笑说浮生老此身。残药倘能沾朽质，愿将霄汉永为邻。
送马向入蜀:游子出咸京，巴山万里程。白云连鸟道，青壁遰猿声。雨雪经泥坂，烟花望锦城。工文人共许，应纪蜀中行。
送陈司马:家寄茅洞中，身游越城下。宁知许长史，不忆陈司马。
酬相公再游云门寺:远羡五云路，逶迤千骑回。遗簪唯一去，贵赏不重来。
嘉兴寒食:嘉兴郭里逢寒食，落日家家拜扫回。唯有县前苏小小，无人送与纸钱来。
八月灯夕寄游越施秀才:四天净色寒如水，八月清辉冷似霜。想得越人今夜见，孟家珠在镜中央。
相思林:游客远游新过岭，每逢芳树问芳名。长林遍是相思树，争遣愁人独自行。
喜雪:长爱谢家能咏雪，今朝见雪亦狂歌。杨花道即偷人句，不那杨花似雪何。
正月十五夜呈幕中诸公:宵游二万七千人，独坐重城圈一身。步月游山俱不得，可怜辜负白头春。
和秋游洛阳:洛阳自古多才子，唯爱春风烂漫游。今到白家诗句出，无人不咏洛阳秋。
侍郎宅泛池:莲子花边回竹岸，鸡头叶上荡兰舟。谁知洛北朱门里，便到江南绿水游。
自鄂渚至河南将归江外留辞侍郎:一生所遇唯元白，天下无人重布衣。欲别朱门泪先尽，白头游子白身归。
题缙云山鼎池二首:黄帝旌旗去不回，空余片石碧崔嵬。有时风卷鼎湖浪，散作晴天雨点来。天地茫茫成古今，仙都凡有几人寻。到来唯见山高下，只是不知湖浅深。
将至妙喜寺:清风袅袅越水陂，远树苍苍妙喜寺。自有车轮与马蹄，未曾到此波心地。
送沈亚之赴郢掾:千万乘骢沈司户，不须惆怅郢中游。几年白雪无人唱，今日唯君上雪楼。
郊坛回舆中书二相公蒙圣慈召至御马前仰感恩…相公:七萃和銮动，三条葆吹回。相星环日道，苍马近龙媒。咫尺天颜接，光华喜气来。自惭衰且病，无以效涓埃。
寒食日三殿侍宴，奉进诗一首:宛转龙歌节，参差燕羽高。风光摇禁柳，霁色暖宫桃。春露明仙掌，晨霞照御袍。雪凝陈组练，林植耸干旄。广乐初跄凤，神山欲抃鳌。鸣笳朱鹭起，叠鼓紫騂豪。象舞严金铠，丰歌耀宝刀。不劳孙子法，自得太公韬。分席罗玄冕，行觞举绿醪。彀中时落羽，橦末乍升猱。瑞景开阴翳，薰风散郁陶。天颜欢益醉，臣节劲尤高。楛矢方来贡，雕弓已载櫜。英威扬绝漠，神算尽临洮。赤县阳和布，苍生雨露膏。野平惟有麦，田辟久无蒿。禄秩荣三事，功勋乏一毫。寝谋惭汲黯，秉羽贵孙敖。焕若游玄圃，欢如享太牢。轻生何以报，只自比鸿毛。
奉和太原张尚书山亭书怀:岩石在朱户，风泉当翠楼。始知岘亭赏，难与清晖留。馀景淡将夕，凝岚轻欲收。东山有归志，方接赤松游。
奉和韦侍御陪相公游开义五言六韵:羊公追胜概，兹地暂逍遥。风景同南岘，丹青见北朝。石渠清夏气，高树激鲜飙。念法珍禽集，闻经醉象调。偶分甘露味，偏觉众香饶。为问毗城内，余薰几日销。
述梦诗四十韵:赋命诚非薄，良时幸已遭。君当尧舜日，官接凤凰曹。目睇烟霄阔，心惊羽翼高。椅梧连鹤禁，壀堄接龙韬。我后怜词客，吾僚并隽髦。著书同陆贾，待诏比王褒。重价连悬璧，英词淬宝刀。泉流初落涧，露滴更濡毫。赤豹欣来献，彤弓喜暂櫜。非烟含瑞气，驯雉洁霜毛。静室便幽独，虚楼散郁陶。花光晨艳艳，松韵晚骚骚。画壁看飞鹤，仙图见巨鳌。倚檐阴药树，落格蔓蒲桃。荷静蓬池鲙，冰寒郢水醪。荔枝来自远，卢橘赐仍叨。麝气随兰泽，霜华入杏膏。恩光惟觉重，携挈未为劳。夕阅梨园骑，宵闻禁仗獒。扇回交彩翟，雕起飏银绦。辔待袁丝揽，书期蜀客操。尽规常謇謇，退食尚忉忉。龟顾垂金钮，鸾飞曳锦袍。御沟杨柳弱，天厩骕骦豪。屡换青春直，闲随上苑遨。烟低行殿竹，风拆绕墙桃。聚散俄成昔，悲愁益自熬。每怀仙驾远，更望茂陵号。地接三茅岭，川迎伍子涛。花迷瓜步暗，石固蒜山牢。兰野凝香管，梅洲动翠篙。泉鱼惊彩妓，溪鸟避干旄。感旧心犹绝，思归首更搔。无聊燃蜜炬，谁复劝金舠。岚气朝生栋，城阴夜入濠。望烟归海峤，送雁渡江皋。宛马嘶寒枥，吴钩在锦弢。未能追狡兔，空觉长黄蒿。水国逾千里，风帆过万艘。阅川终古恨，惟见暮滔滔。
追和太师颜公同清远道士游虎丘寺:茂苑有灵峰，嗟余未游观。藏山半平陆，坏谷为高岸。冈绕数仞墙，岩潜千丈干。乃知造化意，回斡资奇玩。镠腾昔虎踞，剑没尝龙焕。潭黛入海底，崟岑耸霄半。层峦未升日，哀狖宁知旦。绿筱夏凝阴，碧林秋不换。冥搜既窈窕，回望何萧散。川晴岚气收，江春杂英乱。逸人缀清藻，前哲留篇翰。共扣哀玉音，皆舒文绣段。难追彦回赏，徒起兴公叹。一夕如再升，含毫星斗烂。
东郡怀古二首。阳给事:宋氏远家左，豺狼满中州。阳君守滑台，终古垂英猷。数仞城既毁，万夫心莫留。跳身入飞镞，免胄临霜矛。毕命在旗下，僵尸横道周。义风激河汴，壮气沦山丘。嗟尔抱忠烈，古来谁与俦。就烹感汉使，握节悲阳秋。颜子缀清藻，铿然如素璆。徘徊望故垒，尚想精魂游。
秋日美晴，郡楼闲眺，寄荆南张书记:高槛凉风起，清川旭景开。秋声向野去，爽气自山来。霄外鸿初返，檐间燕已归。不因烟雨夕，何处梦阳台。
汉州月夕游房太尉西湖:丞相鸣琴地，何年闭玉徽。偶因明月夕，重敞故楼扉。桃柳谿空在，芙蓉客暂依。谁怜济川楫，长与夜舟归。
重题:晚日临寒渚，微风发棹讴。凤池波自阔，鱼水运难留。亭古思宏栋，川长忆夜舟。想公高世志，只似冶城游。
忆金门旧游奉寄江西沈大夫:东望沧溟路几重，无因白首更相逢。已悲泉下双琪树，又惜天边一卧龙。人事升沉才十载，宦游漂泊过千峰。思君远寄西山药，岁暮相期向赤松。
早入中书行公主册礼事毕，登集贤阁成咏:明星入东陌，灿灿光层宙。皎月映高梧，轻风发凉候。金门列葆吹，钟室传清漏。简册自中来，貂黄忝宣授。更登天禄阁，极眺终南岫。遥羡商山翁，闲歌紫芝秀。晨兴念始辱，夕惕思致寇。倾夺非我心，凄然感田窦。
重过列子庙追感顷年自淮服与居守王仆射…四韵奉寄:白首过遗庙，朱轮入故城。已惭联左揆，犹喜抗前旌。曳履忘年旧，弹冠久要情。重看题壁处，岂羡弃繻生。
到恶溪夜泊芦岛:甘露花香不再持，远公应怪负前期。青蝇岂独悲虞氏，黄犬应闻笑李斯。风雨瘴昏蛮日月，烟波魂断恶溪时。岭头无限相思泪，泣向寒梅近北枝。
鸳鸯篇:君不见昔时同心人，化作鸳鸯鸟。和鸣一夕不暂离，交颈千年尚为少。二月草菲菲，山樱花未稀。金塘风日好，何处不相依。既逢解佩游女，更值凌波宓妃。精光摇翠盖，丽色映珠玑。双影相伴，双心莫违。淹留碧沙上，荡漾洗红衣。春光兮宛转，嬉游兮未反。宿莫近天泉池，飞莫近长洲苑。尔愿欢爱不相忘，须去人间罗网远。南有潇湘洲，且为千里游。洞庭无苦寒，沅江多碧流。昔为薄命妾，无日不含愁。今为水中鸟，颉颃自相求。洛阳女儿在青阁，二月罗衣轻更薄。金泥文彩未足珍，画作鸳鸯始堪著。亦有少妇破瓜年，春闺无伴独婵娟。夜夜学织连枝锦，织作鸳鸯人共怜。悠悠湘水滨，清浅漾初蘋。菖花发艳无人识，江柳逶迤空自春。唯怜独鹤依琴曲，更念孤鸾隐镜尘。愿作鸳鸯被，长覆有情人。
怀山居邀松阳子同作:我有爱山心，如饥复如渴。出谷一年馀，常疑十年别。春思岩花烂，夏忆寒泉冽。秋忆泛兰卮，冬思玩松雪。晨思小山桂，暝忆深潭月。醉忆剖红梨，饭思食紫蕨。坐思藤萝密，步忆莓苔滑。昼夜百刻中，愁肠几回绝。每念羊叔子，言之岂常辍。人生不如意，十乃居七八。我未及悬舆，今犹佩朝绂。焉能逐糜鹿，便得游林樾。范恣沧波舟，张怀赤松列。惟应讵身恤，岂敢忘臣节。器满自当欹，物盈终有缺。从兹返樵径，庶可希前哲。
思归赤松村呈松阳子:昔人思避世，惟恐不深幽。禽庆潜名岳，鸱夷漾钓舟。顾余知止足，所乐在归休。不似寻山者，忘家恣远游。
思山居一十首。思登家山林岭:自知无世用，只是爱山游。旧有嵇康懒，今惭赵武偷。登峦未觉疾，泛水便忘忧。最惜残筋力，扪萝遍一丘。
思山居一十首。思乡园老人:常羡荜门翁，所思惟岁稔。遥知松月曙，尚在山窗寝。兰气入幽帘，禽言傍孤枕。晨兴步岩径，更酌寒泉饮。
思山居一十首。初夏有怀山居:山中有所忆，夏景始清幽。野竹阴无日，岩泉冷似秋。翠岑当累榭，皓月入轻舟。只有思归夕，空帘且梦游。
潭上喜见新月:簪组十年梦，园庐今夕情。谁怜故乡月，复映碧潭生。皓彩松上见，寒光波际轻。还将孤赏意，暂寄玉琴声。
郊外即事寄侍郎大尹:高秋惭非隐，闲林喜退居。老农争席坐，稚子带经锄。竹径难回骑，仙舟但跂予。岂知陶靖节，只自爱吾庐。
山居遇雪喜道者相访:幽居近谷西，乔木与山齐。野竹连池合，岩松映雪低。喜君来白社，值我在青谿。应笑於陵子，遗荣自灌畦。
春暮思平泉杂咏二十首。书楼晴望:幽居人世外，久厌市朝喧。苍翠连双阙，微茫认九原。残红映巩树，斜日照轘辕。薄暮柴扉掩，谁知仲蔚园。
春暮思平泉杂咏二十首。西岭望鸣皋山:高秋对凉野，四望何萧瑟。远见鸣皋山，青峰原上出。晨兴采薇蕨，向暮归蓬荜。讵假数挥金，餐和养余日。
春暮思平泉杂咏二十首。瀑泉亭:向老多悲恨，凄然念一丘。岩泉终古在，风月几年游。菌阁饶佳树，菱潭有钓舟。不如羊叔子，名与岘山留。
春暮思平泉杂咏二十首。西园:西园最多趣，永日自忘归。石濑流清浅，风岑澹翠微。晓翻红药艳，晴袅碧潭辉。独望娟娟月，宵分半掩扉。
思平泉树石杂咏一十首。海鱼骨:昔日任公子，期年钓此鱼。无由见成岳，聊喜识专车。皎皎连霜月，高高映碧渠。陶潜虽好事，观海只披图。
思平泉树石杂咏一十首。舴艋舟:无轻舴艋舟，始自鸱夷子。双阙挂朝衣，五湖极烟水。时游杏坛下，乍入湘川里。永日歌濯缨，超然谢尘滓。
忆平泉杂咏。忆晚眺:伊川新雨霁，原上见春山。缑岭晴虹断，龙门宿鸟还。牛羊平野外，桑柘夕烟间。不及乡园叟，悠悠尽日闲。
上巳忆江南禊事:黄河西绕郡城流，上巳应无祓禊游。为忆渌江春水色，更无宵梦向吴州。
和窦中丞岁酒喜见小男两岁:更添十岁应为相，岁酒从今把未休。闻得一毛添五色，眼看相逐凤池头。
送僧游山:云身自在山山去，何处灵山不是归。日暮寒林投古寺，雪花飞满水田衣。
戏赠费冠卿:但恐红尘虚白首，宁论蹇逸分先后。莫占莺花笑寂寥，长安春色年年有。
与左兴宗湓城别:江逢九派人将别，猿到三声月为秋。不知相见更何日，此夜少年堪白头。
送马判官赴安南:故人交趾去从军，应笑狂生挥阵云。省得蔡州今日事，旧曾都护帐前闻。
祗役遇风谢湘中春色:水生风熟布帆新，只见公程不见春。应被百花撩乱笑，比来天地一闲人。
奉和兴元郑相公早春送杨侍郎:征鞍欲上醉还留，南浦春生百草头。丞相新裁别离曲，声声飞出旧梁州。
感兴:隋氏造宫阙，峨峨倚云烟。搜奇竭四海，立制谋千年。秦兵半夜来，烈火焚高台。万人聚筋血，一旦为尘埃。君看汴河路，尚说隋家柳。但问哭陵人，秋草没来久。
山中:无奈牧童何，放牛吃我竹。隔林呼不应，叫笑如生鹿。欲报田舍翁，更深不归屋。
寄荆娘写真:章华台南莎草齐，长河柳色连金堤。青楼曈曨曙光蚤，梨花满巷莺新啼。章台玉颜年十六，小来能唱西梁曲。教坊大使久知名，郢上词人歌不足。少年才子心相许，夜夜高堂梦云雨。五铢香帔结同心，三寸红笺替传语。缘池并戏双鸳鸯，田田翠叶红莲香。百年恩爱两相许，一夕不见生愁肠。上清仙女征游伴，欲从湘灵住河汉。只愁陵谷变人寰，空叹桑田归海岸。愿分精魄定形影，永似银壶挂金井。召得丹青绝世工，写真与身真相同。忽然相对两不语，疑是妆成来镜中。岂期人愿天不违，云輧却驻从山归。画图封裹寄箱箧，洞房艳艳生光辉。良人翻作东飞翼，却遣江头问消息。经年不得一封书，翠幕云屏绕空壁。结客有少年，名总身姓江。征帆三千里，前月发豫章。知我别时言，识我马上郎。恨无羽翼飞，使我徒怨沧波长。开箧取画图，寄我形影与客将。如今憔悴不相似，恐君重见生悲伤。苍梧九疑在何处，斑斑竹泪连潇湘。
岳阳别张祜:十年蹭蹬为逐臣，鬓毛白尽巴江春。鹿鸣猿啸虽寂寞，水蛟山魅多精神。山疟困中闻有赦，死灰不望光阴借。半夜州符唤牧童，虚教衰病生惊怕。巫峡洞庭千里余，蛮陬水国何亲疏。由来真宰不宰我，徒劳叹者怀吹噓。霸桥昔与张生别，万变桑田何处说。龙蛇纵在没泥涂，长衢却为驽骀设。爱君气坚风骨峭，文章真把江淹笑。洛下诸生惧刺先，乌鸢不得齐鹰鹞。岳阳西南湖上寺，水阁松房遍文字。新钉张生一首诗，自余吟著皆无味。策马前途须努力，莫学龙钟虚叹息。
寄河阳从事杨潜:忆昨天台寻石梁，赤城枕下看扶桑。金乌欲上海如血，翠色一点蓬莱光。安期先生不可见，蓬莱目极沧海长。回舟偶得风水便，烟帆数夕归潇湘。潇湘水清岩嶂曲，夜宿朝游常不足。一自无名身事闲，五湖云月偏相属。进者恐不荣，退者恐不深。鱼游鸟逝两虽异，彼此各有遂生心。身解耕耘妾能织，岁晏饥寒免相逼。稚子才年七岁余，渔樵一半分渠力。吾友从军在河上，腰佩吴钩佐飞将。偶与嵩山道士期，西寻汴水来相访。见君颜色犹憔悴，知君未展心中事。落日驱车出孟津，高歌共叹伤心地。洛邑秦城少年别，两都陈事空闻说。汉家天子不东游，古木行宫闭烟月。洛滨老翁年八十，西望残阳临水泣。自言生长开元中，武皇恩化亲沾及。当时天下无甲兵，虽闻赋敛毫毛轻。红车翠盖满衢路，洛中欢笑争逢迎。一从戎马来幽蓟，山谷虎狼无捍制。九重宫殿闭豺狼，万国生人自相噬。蹭蹬疮痍今不平，干戈南北常纵横。中原膏血焦欲尽，四郊贪将犹凭陵。秦中豪宠争出群，巧将言智宽明君。南山四皓不敢语，渭上钓人何足云。君不见昔时槐柳八百里，路傍五月清阴起。只今零落几株残，枯根半死黄河水。
重登滕王阁:滕王阁上唱伊州，二十年前向此游。半是半非君莫问，好山长在水长流。
春晚游鹤林寺寄使府诸公:野寺寻花春已迟，背岩唯有两三枝。明朝携酒犹堪赏，为报春风且莫吹。
登北固山亭:海绕重山江抱城，隋家宫苑此分明。居人不觉三吴恨，却笑关河又战争。
再游头陀寺:无因暂泊鲁阳戈，白发兼愁日日多。只恐雪晴花便尽，数来山寺亦无他。
送魏简能东游二首:献赋论兵命未通，却乘羸马出关东。灞陵原上重回首，十载长安似梦中。燕市悲歌又送君，目随征雁过寒云。孤亭宿处时看剑，莫使尘埃蔽斗文。
中秋夜君山台望月:大堤花里锦江前，诗酒同游四十年。不料中秋最明夜，洞庭湖上见当天。
和尚书舅见寄:欲随流水去幽栖，喜伴归云入虎溪。深谢陈蕃怜寂寞，远飞芳字警沉迷。
山居:一从身世两相遗，往往关门到午时。想得俗流应大笑，不知年老识便宜。
题宇文秀才樱桃:风光莫占少年家，白发殷勤最恋花。今日颠狂任君笑，趁愁得醉眼麻茶。
汉上偶题:谪仙唐世游兹郡，花下听歌醉眼迷。今日汉江烟树尽，更无人唱白铜鞮。
题水月台:平流白日无人爱，桥上闲行若个知。水似晴天天似水，两重星点碧琉璃。
早春霁后发头陀寺寄院中:红楼金刹倚晴冈，雨雪初收望汉阳。草檄可中能有暇，迎春一醉也无妨。
游西林寺:十地初心在此身，水能生月即离尘。如今再结林中社，可羡当年会里人。
题白鹿兰若:只去都门十里强，竹阴流水绕回廊。满城车马皆知有，每唤同游尽道忙。
晓过函谷关:因韩为赵两游秦，十月冰霜渡孟津。纵使鸡鸣遇关吏，不知余也是何人。
奉和九弟渤见寄绝句:忽启新缄吟近诗，诗中韵出碧云词。且喜陟冈愁已散，登舟只恨渡江迟。
竹枝词:十二山晴花尽开，楚宫双阙对阳台。细腰争舞君沉醉，白日秦兵天下来。
坐障:白玉为竿丁字成，黄金绣带短长轻。强遮天上花颜色，不隔云中语笑声。
游城东王驸马亭:城外无尘水间松，秋天木落见山容。共寻萧史江亭去，一望终南紫阁峰。
长安新晴:九重深浅人不知，金殿玉楼倚朝日。一夜城中新雨晴，御沟流得宫花出。
宿陕府北楼奉酬崔大夫二首:楼压黄河山满坐，风清水凉谁忍卧。人定军州禁漏传，不妨秋月城头过。一别朱门三四春，再来应笑尚风尘。昨宵唯有楼前月，识是谢公诗酒人。
成都送别费冠卿:红椒花落桂花开，万里同游俱未回。莫厌客中频送客，思乡独上望乡台。
下第后病中:献玉频年命未通，穷秋成病悟真空。笑看朝市趋名者，不病那知在病中。
太子刘舍人邀看花:年少风流七品官，朱衣白马冶游盘。负心不报春光主，几处偷看红牡丹。
初日照凤楼:旭日烟云殿，朝阳烛帝居。断霞生峻宇，通阁丽晴虚。流彩连朱槛，腾辉照绮疏。曈曨晨景里，明灭晓光初。户牖仙山近，轩楹凤翼舒。还如王母过，遥度五云车。
五月水边柳:结根挺涯涘，垂影覆清浅。睡脸寒未开，懒腰晴更软。摇空条已重，拂水带方展。似醉烟景凝，如愁月露泫。丝长鱼误恐，枝弱禽惊践。怅别几多情，含春任攀搴。
游白鹤山:白鹤山边秋复春，张文宅畔少风尘。欲驱五马寻真隐，谁是当初□竹人。
帆游山:涨海尝从此地流，千帆飞过碧山头。君看深谷为陵后，翻覆人间未肯休。
吹台山:吹台山上彩烟凝，日落云收叠翠屏。应谓焦桐堪采斫，不知谁是柳吴兴。
孤屿:碧水逶迤浮翠巘，绿萝蒙密媚晴江。不知谁与名孤屿，其实中川是一双。
春草池:谢公梦草一差微，谪宦当时道不机。且谓飞霞游赏地，池塘烟柳亦依依。
春色满皇州:帝里春光正，葱茏喜气浮。锦铺仙禁侧，镜写曲江头。红萼开萧阁，黄丝拂御楼。千门歌吹动，九陌绮罗游。日近风先满，仁深泽共流。应非憔悴质，辛苦在神州。
题西隐寺:三年未到九华山，终日披图一室间。秋寺喜因晴后赏，灵峰看待足时还。猿从有性留僧坐，云霭无心伴客闲。胜事倘能销岁月，已弢名利不相关。
长安少年行:金紫少年郎，绕街鞍马光。身从左中尉，官属右春坊。刬戴扬州帽，重薰异国香。垂鞭踏青草，来去杏园芳。追逐轻薄伴，闲游不著绯。长拢出猎马，数换打球衣。晓日寻花去，春风带酒归。青楼无昼夜，歌舞歇时稀。日高春睡足，帖马赏年华。倒插银鱼袋，行随金犊车。还携新市酒，远醉曲江花。几度归侵黑，金吾送到家。好胜耽长夜，天明烛满楼。留人看独脚，赌马换偏头。乐奏曾无歇，杯巡不暂休。时时遥冷笑，怪客有春愁。遨游携艳妓，装束似男儿。杯酒逢花住，笙歌簇马吹。莺声催曲急，春色送归迟。不以闻街鼓，华筵待月移。赏春惟逐胜，大宅可曾归。不乐还逃席，多狂惯衩衣。歌人踏日起，语燕卷帘飞。妇好唯相妒，倡楼不醉稀。戟门连日闭，苦饮惜残春。开锁通新客，教姬屈醉人。倩歌牵白马，自舞踏红茵。时辈皆相许，平生不负身。新年高殿上，始见有光辉。玉雁排方带，金鹅立仗衣。酒深和碗赐，马疾打珂飞。朝下人争看，香街意气归。游市慵骑马，随姬入坐车。楼边听歌吹，帘外见莺花。乐眼从人闹，归心畏日斜。苍头来去报，饮伴到倡家。小妇教鹦鹉，头边唤醉醒。犬娇眠玉簟，鹰掣撼金铃。碧地攒花障，红泥待客亭。虽然长按曲，不饮不曾听。
落第:榜前潜制泪，众里自嫌身。气味如中酒，情怀似别人。暖风张乐席，晴日看花尘。尽是添愁处，深居乞过春。
南梁行:江城郁郁春草长，悠悠汉水浮青光。杂英飞尽空昼景，绿杨重阴官舍静。此时醉客纵横书，公言可荐承明庐。青天诏下宠光至，颁籍金闺征石渠。秭归山路烟岚隔，山木幽深晚花拆。涧底红光夺火燃，摇风扇毒愁行客。杜鹃啼咽花亦殷，声悲绝艳连空山。斜阳瞥映浅深树，云雨翻迷崖谷间。山鸡锦质矜毛羽，透竹穿萝命俦侣。乔木幽谿上下同，雄雌不惑飞栖处。望秦峰回过商颜，浪叠云堆万簇山。行尽杳冥青嶂外，九重钟漏紫霄间。元和列侍明光殿，谏草初焚市朝变。北阙趋承半隙尘，南梁笑客皆飞霰。追思感叹却昏迷，霜鬓愁吟到晓鸡。故箧岁深开断简，秋堂月曙掩遗题。呜呜晓角霞辉粲，抚剑当应一长叹。刍狗无由学圣贤，空持感激终昏旦。
趋翰苑遭诬构四十六韵:九五当乾德，三千应瑞符。纂尧昌圣历，宗禹盛丕图。画象垂新令，消兵易旧谟。选贤方去智，招谏忽升愚。大乐调元气，神功运化炉。脱鳞超沆瀣，翻翼集蓬壶。捧日恩光别，抽毫顾问殊。凤形怜采笔，龙颔借骊珠。掷地声名寡，摩天羽翮孤。洁身酬雨露，利口扇谗谀。碧海同宸眷，鸿毛比贱躯。辨疑分黑白，举直牴朋徒。庭兽方呈角，阶蓂始效莩。日倾乌掩魄，星落斗摧枢。坠剑悲乔岳，号弓泣鼎湖。乱群逢害马，择肉纵狂貙。胆为隳肝竭，心因沥血枯。满帆摧骇浪，征棹折危途。燕客书方诈，尧门信未孚。谤兴金就铄，毁极玉生瘉。砺吻矜先搏，张罗骋疾驱。地嫌稀魍魉，海恨止番禺。瘴岭冲蛇入，蒸池蹑虺趋。望天收雪涕，看镜揽霜须。草毒人惊剪，茅荒室未诛。火风晴处扇，山鬼雨中呼。穷老乡关远，羁愁骨肉无。鹊灵窥牖户，龟瑞出泥途。烟岛深千瘴，沧波淼四隅。海标传信使，江棹认妻孥。到接三冬暮，来经六月徂。暗滩朝不怒，惊濑夜无虞。俯首安羸业，齐眉慰病夫。涸鱼思雨润，僵燕望雷苏。诏下因颁朔，恩移讵省辜。诳天犹指鹿，依社尚凭狐。度岭瞻牛斗，浮江淬辘轳。未平人睚眦，谁惧鬼揶揄。盆浦潮通楚，匡山地接吴。庾楼清桂满，远寺素莲敷。仿佛皆停马，悲欢尽隙驹。旧交封宿草，衰鬓重生刍。万戟分梁苑，双旌寄鲁儒。駸駸移岁月，冉冉近桑榆。疲马愁千里，孤鸿念五湖。终当赋归去，那更学杨朱。
逾岭峤止荒陬抵高要:天将南北分寒燠，北被羔裘南卉服。寒气凝为戎虏骄，炎蒸结作虫虺毒。周王止化惟荆蛮，汉武凿远通孱颜。南标铜柱限荒徼，五岭从兹穷险艰。衡山截断炎方北，回雁峰南瘴烟黑。万壑奔伤溢作泷，湍飞浪激如绳直。千崖傍耸猿啸悲，丹蛇玄虺潜蜲蛇。泷夫拟楫劈高浪，瞥忽浮沉如电随。岭头刺竹蒙笼密，火拆红蕉焰烧日。岭上泉分南北流，行人照水愁肠骨。阴森石路盘萦纡，雨寒日暖常斯须。瘴云暂卷火山外，苍茫海气穷番禺。鹧鸪猿鸟声相续，椎髻哓呼同戚促。百处谿滩异雨晴，四时雷电迷昏旭。鱼肠雁足望缄封，地远三江岭万重。鱼跃岂通清远峡，雁飞难渡漳江东。云蒸地热无霜霰，桃李冬华匪时变。天际长垂饮涧虹，檐前不去衔泥燕。幸逢雷雨荡妖昏，提挈悲欢出海门。西日眼明看少长，北风身醒辨寒温。贾生谪去因前席，痛哭书成竟何益。物忌忠良表是非，朝驱绛灌为雠敌。明皇圣德异文皇，不使无辜困鬼方。汉日傅臣终委弃，如今衰叟重辉光。高明白日恩深海，齿发虽残壮心在。空愧驽骀异一毛，无令朽骨惭千载。
溯西江:江风不定半晴阴，愁对花时尽日吟。孤棹自迟从蹭蹬，乱帆争疾竞浮沉。一身累困怀千载，百口无虞贵万金。空阔远看波浪息，楚山安稳过云岑。
早发:沙洲月落宿禽惊，潮起风微晓雾生。黄鹤浪明知上信，黑龙山暗避前程。火旗似辨吴门戍，水驿遥迷楚塞城。萧索更看江叶下，两乡俱是宦游情。
悲善才:穆王夜幸蓬池曲，金銮殿开高秉烛。东头弟子曹善才，琵琶请进新翻曲。翠蛾列坐层城女，笙笛参差齐笑语。天颜静听朱丝弹，众乐寂然无敢举。衔花金凤当承拨，转腕拢弦促挥抹，花翻凤啸天上来，裴回满殿飞春雪。抽弦度曲新声发，金铃玉珮相瑳切。流莺子母飞上林，仙鹤雌雄唳明月。此时奉诏侍金銮，别殿承恩许召弹。三月曲江春草绿，九霄天乐下云端。紫髯供奉前屈膝，尽弹妙曲当春日。寒泉注射陇水开，胡雁翻飞向天没。日曛尘暗车马散，为惜新声有馀叹。明年冠剑闭桥山，万里孤臣投海畔。笼禽铩翮尚还飞，白首生从五岭归。闻道善才成朽骨，空余弟子奉音徽。南谯寂寞三春晚，有客弹弦独凄怨。静听深奏楚月光，忆昔初闻曲江宴。心悲不觉泪阑干，更为调弦反覆弹。秋吹动摇神女佩，月珠敲击水晶盘。自怜淮海同泥滓，恨魄凝心未能死。惆怅追怀万事空，雍门感慨徒为尔。
寿阳罢郡日…瑞物。发寿阳分司敕到又遇新正感怀书事:休为建隼临淝守，转作垂丝入洛人。罢阅旧林三载籍，又开新历四年春。云遮北雁愁行客，柳起东风慰病身。渐喜雪霜消解尽，得随风水到天津。
寿阳罢郡日有诗十首与追怀…兼纪瑞物物。初出淝口入淮:东风百里雪初晴，淝口冰开好濯缨。野老拥途知意重，病夫抛郡喜身轻。人心莫厌如弦直，淮水长怜似镜清。回首夕岚山翠远，楚郊烟树隐襄城。
忆过润州:昔年从宦干戈地，黄绶青春一鲁儒。弓犯控弦招武旅，剑当抽匣问狂夫。帛书投笔封鱼腹，玄发冲冠捋虎须。谈笑谢金何所愧，不为偷买用兵符。
过梅里七首家于无锡四十载今敝庐数堵…于后。上家山:上家山，家山依旧好。昔去松桂长，今来容须老。上家山，临古道。高低入云树，芜没连天草。草色绿萋萋，寒蛩遍草啼。噪鸦啼树远，行雁帖云齐。岩光翻落日，僧火开经室。竹洞磬声长，松楼钟韵疾。苔阶泉溜鈌，石甃青莎密。旧径行处迷，前交坐中失。叹息整华冠，持怀强自欢。笑歌怜稚孺，弦竹纵吹弹。山明溪月上，酒满心聊放。丱发此淹留，垂丝匪闲旷。青山不可上，昔事还惆怅。况复白头人，追怀空望望。
过梅里七首家…今敝庐数堵犹存今列题于后。早梅桥:早梅花，满枝发。东风报春春未彻，紫萼迎风玉珠裂。杨柳未黄莺结舌，委素飘香照新月。桥边一树伤离别，游荡行人莫攀折。不竞江南艳阳节，任落东风伴春雪。
过吴门二十四韵:烟水吴都郭，阊门架碧流。绿杨深浅巷，青翰往来舟。朱户千家室，丹楹百处楼。水光摇极浦，草色辨长洲。忆作麻衣翠，曾为旅棹游。放歌随楚老，清宴奉诸侯。花寺听莺入，春湖看雁留。里吟传绮唱，乡语认歈讴。桥转攒虹饮，波通斗鹢浮。竹扉梅圃静，水巷橘园幽。缝堵荒麋苑，穿岩破虎丘。旧风犹越鼓，余俗尚吴钩。故馆曾闲访，遗基亦遍搜。吹台山木尽，香径佛宫秋。帐殿菰蒲掩，云房露雾收。苎萝妖覆灭，荆棘鬼包羞。风月俄黄绶，经过半白头。重来冠盖客，非复别离愁。候火分通陌，前旌驻外邮。水风摇彩旆，堤柳引鸣驺。问吏儿孙隔，呼名礼敬修。顾瞻殊宿昔，语默过悲忧。义感心空在，容衰日易偷。还持沧海诏，从此布皇猷。
杭州天竺、灵隐二寺顷岁亦布衣一游…追思为诗二首:翠岩幽谷高低寺，十里松风碧嶂连。开尽春花芳草涧，遍通秋水月明泉。石文照日分霞壁，竹影侵云拂暮烟。时有猿猱扰钟磬，老僧无复得安禅。人烟不隔江城近，水石虽清海气深。波动只观罗刹相，静居难识梵王心。鱼扃昼锁龙宫宝，雁塔高摩欲界金。近日尤闻重雕饰，世人遥礼二檀林。
新楼诗二十首。新楼:戎容罢引旌旗卷，朱户褰开雉堞高。山耸翠微连郡阁，地临沧海接灵鳌。坐疑许宅驱鸡犬，笑类樊妻化羽毛。惆怅桂枝零落促，莫思方朔种仙桃。
新楼诗二十首。东武亭:绿波春水湖光满，丹槛连楹碧嶂遥。兰鹢对飞渔棹急，彩虹翻影海旗摇。斗疑斑虎归三岛，散作游龙上九霄。鼍鼓若雷争胜负，柳堤花岸万人招。
新楼诗二十首。龙宫寺:银地溪边遇衲师，笑将花宇指潜知。定观玄度生前事，不道灵山别后期。真相有无因色界，化城兴灭在莲基。好令沧海龙宫子，长护金人旧浴池。
新楼诗二十首。重台莲:绿荷舒卷凉风晓，红萼开萦紫菂重。游女汉皋争笑脸，二妃湘浦并愁容。自含秋露贞姿结，不竞春妖冶态秾。终恐玉京仙子识，却将归种碧池峰。
登禹庙回降雪五言二十韵:金奏云坛毕，同云拂雪来。玉田千亩合，琼室万家开。湖暗冰封镜，山明树变梅。裂缯分井陌，连璧混楼台。麻引诗人兴，盐牵谢女才。细疑歌响尽，旅作舞腰回。著水鹅毛失，铺松鹤羽摧。半崖云掩映，当砌月裴回。遇物纤能状，随方巧若裁。玉花全缀萼，珠蚌尽呈胎。志士书频照，鲛人杼正催。妒妆凌粉匣，欺酒上琼杯。海使迷奔辙，江涛认暗雷。疾飘风作驭，轻集霰为媒。剑客休矜利，农师正念摧。瑞彰知有感，灵贶表无灾。尧历占新庆，虞阶想旧陪。粉凝莺阁下，银结凤池隈。鸡树花惊笑，龙池絮欲猜。劳歌会稽守，遥祝永康哉。
题法华寺五言二十韵:花界无生地，慈宫有相天。化娥腾宝像，留影閟金仙。殿涌全身塔，池开半月泉。十峰排碧落，双涧合清涟。药草经行遍，香灯次第燃。戒珠高腊护，心印祖僧传。瓶识先罗汉，衣存旧福田。幻身观火宅，昏眼照青莲。住觉超真境，依游渡法船。化城珠百亿，灵迹冠三千。萧壁将沈影，梁薪尚缀烟。色尘知有数，劫烬岂无年。龙喷疑通海，鲸吞想漏川。磬疏闻启梵，钟息见安禅。指喻三车觉，开迷五阴缠。教通方便入，心达是非诠。贝叶千花藏，檀林万宝篇。坐严狮子迅，幢饰网珠悬。极乐知无碍，分明应有缘。还将意功德，留偈法王前。
姑苏台杂句:越王巧破夫差国，来献黄金重雕刻。西施醉舞花艳倾，妒月娇娥恣妖惑。姑苏百尺晓铺开，楼楣尽化黄金台。歌清管咽欢未极，越师戈甲浮江来。伍胥抉目看吴灭，范蠡全身霸西越。寂寞千年尽古墟，萧条两地皆明月。灵岩香径掩禅扉，秋草荒凉遍落晖。江浦回看鸥鸟没，碧峰斜见鹭鸶飞。如今白发星星满，却作闲官不闲散。野寺经过惧悔尤，公程迫蹙悲秋馆。吴乡越国旧淹留，草树烟霞昔遍游。云木梦回多感叹，不惟惆怅至长洲。
却望无锡芙蓉湖:水宽山远烟岚迥，柳岸萦回在碧流。清昼不风凫雁少，却疑初梦镜湖秋。丹橘村边独火微，碧流明处雁初飞。萧条落叶垂杨岸，隔水寥寥闻捣衣。逐波云影参差远，背日岚光隐见深。犹似望中连海树，月生湖上是山阴。旧山认得烟岚近，湖水平铺碧岫间。喜见云泉还怅望，自惭山叟不归山。翠崖幽谷分明处，倦鸟归云在眼前。惆怅白头为四老，远随尘土去伊川。
重到惠山:碧峰依旧松筠老，重得经过已白头。俱是海天黄叶信，两逢霜节菊花秋。望中白鹤怜归翼，行处青苔恨昔游。还向窗间名姓下，数行添记别离愁。
入扬州郭:菊芳沙渚残花少，柳过秋风坠叶疏。堤绕门津喧井市，路交村陌混樵渔。畏冲生客呼童仆，欲指潮痕问里闾。非为掩身羞白发，自缘多病喜肩舆。
宿扬州水馆:舟依浅岸参差合，桥映晴虹上下连。轻楫过时摇水月，远灯繁处隔秋烟。却思海峤还凄叹，近涉江涛更凛然。闲凭栏干指星汉，尚疑轩盖在楼船。
拜三川守:恭承宠诏临伊洛，静守朝章化比闾。风变市儿惊偃草，雨晴郊薮谬随车。改张琴瑟移胶柱，止息笙篁辨鲁鱼。唯有从容期一德，使齐文教奉皇居。
到宣武三十韵:七月趋梁苑，三年谢尹京。旧风除物蠹，新律奉师贞。龙节双油重，蛇矛百练明。跃鱼连后旆，腾虎耀前旌。路转金神并，川开铁马横。拥旄差白羽，分辔引红缨。在浚风烟接，维嵩巩洛清。贯鱼奔骑疾，连雁卷行轻。烟垒风调角，秋原雨洗兵。宿云看布甲，疏柳见分营。鼓彻通宵警，和门候晓晴。虎符三校列，鱼胄万夫迎。弄马猿猱健，奔车角牴呈。驾肩傍隘道，张幕内连楹。森戟承三令，攒戈退一声。及郊知雨过，观俗辨风行。望宋怜思女，游梁念客卿。义夫留感激，公子播英名。泽广豚鱼洽，恩宣岂弟生。善师忘任智，中略在推诚。式宴歌钟合，陈筵绮绣并。戏鼙千卒跃，均酒百壶倾。乐与师徒共，欢从井邑盈。教通因渐染，人悦尚和平。授钺惭分阃，登坛荷列城。虚裘朝独坐，雄剑夜孤鸣。白发侵霜变，丹心捧日惊。卫青终保志，潘岳未忘情。期月终迷化，三年讵有成。惟看波海动，天外斩长鲸。
江南暮春寄家:雒阳城见梅迎雪，鱼口桥逢雪送梅。剑水寺前芳草合，镜湖亭上野花开。江鸿断续翻云去，海燕差池拂水回。想得心知近寒食，潜听喜鹊望归来。
上党奏庆云见:飞龙久驭宇，真气尚兴云。五色传嘉瑞，千龄表圣君。从风忽萧索，依汉更氛氲。影彻天初霁，光鲜日未曛。表祥近自远，垂化聚还分。宁作无依者，空传陶令文。
华山庆云见:圣主祠名岳，高峰发庆云。金柯初缭绕，玉叶渐氛氲。气色含珠日，晴夫吐翠雰。依稀来鹤态，仿佛列山群。万树流光影，千潭写锦文。苍生欣有望，祥瑞在吾君。
端州江亭得家书二首:雨中鹊语喧江树，风处蛛丝飏水浔。开拆远书何事喜，数行家信抵千金。长安别日春风早，岭外今来白露秋。莫道淮南悲木叶，不闻摇落更堪愁。
和太原张相公山亭怀古:叠石状崖巘，翠含城上楼。前移庐霍峰，远带沅湘流。潇洒主人静，夤缘芳径幽。清辉在昏旦，岂异东山游。
贺筵占赠营妓:郎君得意及青春，蜀国将军又不贫。一曲高歌红一匹，两头娘子谢夫人。
会仙歌:轻轻濛濛，龙言凤语何从容，耳有响兮目无踪。杳杳默默，花张锦织，王母初自昆仑来，茅盈王方平在侧。青毛仙鸟衔锦符，谨上阿环起居王母书。始知仙事亦多故，一隔绛河千岁馀。详玉字，多喜气，瑶台明月来堕地。冠剑低昂蹈舞频，礼容尽若君臣事。愿言小仙艺，姓名许飞琼，洞阴玉磬敲天声。乐王母，一送玉杯长命酒。碧花醉，灵扬扬，笑赐二子长生方。二子未及伸拜谢，苍苍上兮皇皇下。
李夫人歌:璿闺羽帐华烛陈，方士夜降夫人神。葳蕤半露芙蓉色，窈窕将期环珮身。丽如三五月，可望难亲近。嚬黛含犀竟不言，春思秋怨谁能问。欲求巧笑如生时，歌尘在空瑟衔丝。神来未及梦相见，帝比初亡心更悲。爱之欲其生又死，东流万代无回水。宫漏丁丁夜向晨，烟消雾散愁方士。
周先生画洞庭歌:江南客，水为乡，舟为宅，能以笔锋知地脉。闲分楚水入丹青，不下此堂临洞庭。水文不浪烟不动，木末棱棱山碧重。帝子应哀窈窕云，客人似得婵娟梦。六月火光衣上生，斋心寂听潺湲声。林冰摇镜水拂簟，尽日独卧秋风清。因游洞庭不出户，疑君如有长生路。玉壶先生在何处？
寓兴:念来若望神，追往如话梦。梦神不无迹，谁使烦心用。鲁圣虚泣麟，楚狂浪歌凤。那言阮家子，更作穷途恸。
游山:白道行深云，云高路弥细。时时天上客，遗路人间世。烟花最深处，井臼得空刺。天寒鹤巢林，石长泉脉闭。神化万灵集，心期一朝契。不见金板书，谁知阮家裔。终期太古人，问取松柏岁。
怀远人:远道在天际，客行如浮云。浮云不知归，似我长望君。秋至汉水高，南音何时闻。瑶草难远寄，西风气氤氲。常恐山岳游，不反鸾凤群。无厌坐迟人，风雨惊斯文。
怀尹真人:万里叠嶂翠，一心浮云闲。羽人杏花发，倚树红琼颜。流水杳冥外，女萝阴荫间。却思人间世，多恐不可还。青鸟飞难远，春云晴不闲。但恐五灵车，山上复有山。
秋晚铜山道中宿隐者:我乡山川遥，秋晚空景促。天明共云散，日落依鸟宿。主人逃名子，鹤发卧空谷。野言得真风，山貌宜古服。喜于无声地，暂傲羲皇俗。秋窗照疏萤，寒犬吠落木。朝隐留此处，一点天边宿。今忆见此时，添悲览止足。迟迟清夜昼，幽路出深竹。笑谢万户侯，余将耻干禄。
长城:蒙公虏生人，北筑秦氏冤。祸兴萧墙内，万里防祸根。城成六国亡，宫阙启千门。生人半为土，何用空中原。奈何家天下，骨肉尚无恩。投沙拥海水，安得久不翻。乘高惨人魂，寒日易黄昏。枯骨贯朽铁，砂中如有言。万古骊山下，徒悲野火燔。
蔡平喜遇河阳马判官宽话别:从事东军正四年，相逢且喜偃兵前。看寻狡兔翻三窟，见射妖星落九天。江上柳营回鼓角，河阳花府望神仙。秋风萧飒醉中别，白马嘶霜雁叫烟。
姑苏宫行:姑苏宫，九层金台半虚空。雕楹璇题斗皎洁，中有妖姬似明月。西见洞庭秋镜开，水华百里盘宫来。越王采女能水戏，仙舟如龙旌曳翠。羽盖晴翻橘柚香，玉笙夜送芙蓉醉。归帆平静君无劳，还从下下上高高。
秋怀五首:促促生有涯，营营意无限。无限意未申，有涯生已晚。恩荣不可恃，天道归寸管。老如影随人，时若车下坂。行者归期尽，居人心更远。凉风日萧条，亲戚长在眼。多忧知无奈，圣贤莫能免。客鸟投本枝，生生复深浅。秋晓客迢迢，月清风楚楚。草虫夜侵我，唧唧床下语。流年白日驰，微愿不我与。心如缫丝纶，展转多头绪。凭觞散烦襟，援瑟清夜拊。回感帝子心，空堂有烟雨。丝减悲不减，器新声更古。一弦有馀哀，何况二十五。九月夜如年，幽房劳别梦。不知别日远，夜夜犹相送。玉床暗虫响，锦席寒泪冻。明镜失旧人，空林误归凤。新年堪爱惜，锦字亦珍重。一念皎皎时，幽襟非所用。金气白日来，疏黄满河关。平居乏愉悦，况复身险艰。一忆故乡居，一望客人还。两心四海中，谁不伤朱颜。双燕不巢树，浮萍不出山。性命君由天，安得易其间。休悲砌虫苦，此日无人闲。龙荒变露色，燕雁南为客。游子声影中，涕零念离析。四时如车马，转此今与昔。往叹在空中，存事委幽迹。翩翩日敛照，朗朗月系夕。物生春不留，年壮老还迫。天机杳何为，长寿与松柏。
塞下:北风号蓟门，杀气日夜兴。咸阳三千里，驿马如饥鹰。行子久去乡，逢山不敢登。寒日惨大野，虏云若飞鹏。西北防秋军，麾幢宿层层。匈奴天未丧，战鼓长登登。汉卒马上老，繁缨空丝绳。诚知天所骄，欲罢又不能。
送僧南游:且攀隋宫柳，莫忆江南春。师有怀乡志，未为无事人。
忆旧游:忆求无何乡，了在赤谷村。仙人居其中，将往问所存。日入濛汜宿，石烟抱山门。明月久不下，半峰照啼猿。堂上白鹤翁，神清心无烦。斋心侍席前，跪请长生恩。云昔崆峒老，何词受轩辕。从星使变化，任日张乾坤。若到旧乡里，宛如曾讨论。风移岩花气，珠贯金经言。凉夜惜易尽，青烟谢晨喧。自唯腥膻体，难久留其藩。几世身在梦，百年云无根。悠悠竟何事，愚智相忧冤。叹息几晚寤，蒙师招其魂。至今瑶华心，每想清水源。
秋暮山中怀李端公益:旧事与日远，秋花仍旧香。前年绣衣客，此节过此堂。侍臣不自高，笑脱绣衣裳。眠云有馀态，入鸟不乱行。我恐云岚色，损君鞍马光。君言此何言，且共覆前觞。古人重一笑，买日轻金装。日尽秉烛游，千年不能忘。君言此何言，明日皆异乡。明日非今日，山下道路长。一从山下来，天地再炎凉。此中会难得，梦君马玄黄。
送僧东游:风流东晋后，外学入僧家。独唱郢中雪，还游天际霞。云村共香饭，水月喻秋花。景物添新致，前程讵可涯。
范真传侍御累有寄，因奉酬十首:昨日新花红满眼，今朝美酒绿留人。更宜明月含芳露，凭杖萧郎夜赏春。白雪翦花朱蜡蒂，折花传笑惜春人。请君白日留明日，一醉春光莫厌频。云髻凤文细，对君歌少年。万金酬一顾，可惜十千钱。玉管倾杯乐，春园斗草情。野花无限意，处处逐人行。闻道中山酒，一杯千日醒。黄莺似传语，劝酒太叮咛。红袂歌声起，因君始得闻。黄昏小垂手，与我驻浮云。相劝醉年华，莫醒春日斜。春风宛陵道，万里晋阳花。碧绿草萦堤，红蓝花满溪。愿君常践蹋，莫使暗萋萋。萋萋巫峡云，楚客莫留恩。岁久晋阳道，谁能向太原。岁酒劝屠苏，楚声山鹧鸪。春风入君意，千日不须臾。
宿悟空寺赠僧:劳者谣烛蛾，致身何营营。雪山本师在，心地如镜清。往与本师别，人间买浮名。朝光畏不久，内火烧人情。迷路喜未远，宿留化人城。前心宛如此，了了随静生。维持薝卜花，却与前心行。
感兴:幽人无近迹，别易会则稀。黄鹤亦姓丁，寥寥何处飞。时见海上山，绕云心依依。谅无驭风术，中路愁虚归。童发慕道心，壮年堕尘机。白日不饶我，如今事皆非。群羊化石尽，双凫与我违。□岳黄金富，轩辕晓霞衣。谁令日在眼，容色烟云微。
隋帝陵下:白露沾衣隋主宫，云亭月馆楚淮东。盘龙楼舰浮冤水，雕锦帆幢使乱风。长夜应怜桀何罪，告成合笑禹无功。伤心近似骊山路，陵树无根秋草中。
玉清坛:上阳宫里女，玉色楚人多。西信无因得，东游奈乐何。
隋宫:柳塘烟起日西斜，竹浦风回雁弄沙。炀帝春游古城在，坏宫芳草满人家。
山中冬思二首:山深先冬寒，败叶与林齐。门巷非世路，何人念穷栖。哀风破山起，夕雪误鸣鸡。巢鸟侵旦出，饥猿无声啼。晨兴动烟火，开云伐冰溪。老木寒更瘦，阴云晴亦低。我贫自求力，颜色常低迷。时思灵台下，游子正凄凄。雪壮冰亦坚，冻涧如平地。幽人毛褐暖，笑就糟床醉。唤人空谷应，开火寒猿至。拾薪煮秋栗，看鼎书古字。忽忆南涧游，衣巾多云气。露脚寻逸僧，谘量意中事。
宿吴兴道中苕村:浮客倦长道，秋深夜如年。久行惜日月，常起鸡鸣前。夕计今日程，息车在苕川。霜中水南寺，金磬泠泠然。畴昔此林下，归心巢顶禅。身依寤昏寐，智月生虚圆。羁旅违我程，去留难双全。观身话往事，如梦游青天。明发止宾从，寄声琴上弦。聊书越人意，此曲名思仙。
沛中怀古:烟芜歌风台，此是赤帝乡。赤帝今已矣，大风邈凄凉。惟昔仗孤剑，十年朝八荒。人言生处乐，万乘巡东方。高台何巍巍，行殿起中央。兴言万代事，四坐沾衣裳。我为异代臣，酌水祀先王。抚事复怀昔，临风独彷徨。
夏日华山别韩博士愈:别地泰华阴，孤亭潼关口。夏日可畏时，望山易迟久。暂因车马倦，一逐云先后。碧霞气争寒，黄鸟语相诱。三峰多异态，迥举仙人手。天晴捧日轮，月夕弄星斗。幽疑白帝近，明见黄河走。远心不期来，真境非吾有。鸟鸣草木下，日息天地右。踯躅因风松，青冥谢仙叟。不知无声泪，中感一颜厚。青霄上何阶，别剑空朗扣。故乡此关外，身与名相守。迹比断根蓬，忧如长饮酒。生离抱多恨，方寸安可受。咫尺岐路分，苍烟蔽回首。
春日言怀:湛湛琴前酒，期自赏青春。胡为缄笑语，深念不思身。寂寂花舞多，嘤嘤鸟言频。心悲兄弟远，愿见相似人。江界田土卑，竞来东作勤。岁寒虚尽力，家外无强亲。杳窅青云望，无途同苦辛。
归雁:南国春早暖，渚蒲正月生。东风吹雁心，上下和乐声。绕水半空去，拂云偕相迎。如防失群怨，预有侵夜惊。渺邈天外影，支离塞中莺。自顾摧颓羽，偏感南北情。乍甘烟雾劳，不顾龙沙荣。虽乐未归意，终不能自鸣。喜去春月满，归来秋风清。啼余碧窗梦，望断阴山行。不及瑶台燕，寄身金宫楹。
闻蝉:高蝉旦夕唳，景物浮凉气。木叶渐惊年，锦字因络纬。稍断当窗梦，更凄临水意。清香笋蒂风，晓露莲花泪。馀引未全歇，凝悲寻迥至。星井欲望河，月扇看藏笥。谁念因声感，放歌写人事。
得储道士书:婵娟春尽暮心秋，邻里同年半白头。为问蓬莱近消息，海波平静好东游。
采莲曲二首:弄舟朅来南塘水，荷叶映身摘莲子。暑衣清净鸳鸯喜，作浪舞花惊不起。殷勤护惜纤纤指，水菱初熟多新刺。采莲朅来水无风，莲潭如鉴松如龙。夏衫短袖交斜红，艳歌笑斗新芙蓉，戏鱼往听莲叶东。
赠李黯将军:细柳连营石堑牢，平安狼火赤星高。岩云入角雕龙爽，寒日摇旗画兽豪。搜伏雄儿欺魍魉，射声游骑怯分毫。圣人唯有河湟恨，寰海无虞在一劳。
寄张十七校书李仁行秀才:去年八月此佳辰，池上闲闲四五人。久行月影愁迷梦，误入华光笑认春。一与清风上芸阁，再期秋雨过龙津。今年此日何由见，蓬户萧条对病身。
送王损之秀才赴举:青门珮兰客，淮水誓风流。名在乡书贡，心期月殿游。平沙大河急，细雨二陵秋。感此添离恨，年光不少留。
秋暮送裴垍员外刺婺州:婺女星边气不秋，金华山水似瀛州。含香太守心清净，去与神仙日日游。
风筝:何响与天通，瑶筝挂望中。彩弦非触指，锦瑟忽闻风。雁柱虚连势，鸾歌且坠空。夜和霜击磬，晴引凤归桐。幽咽谁生怨，清泠自匪躬。秦姬收宝匣，搔首不成功。
经旧游:游鱼怀故池，倦鸟怀故窠。故山系归念，行坐青巍峨。羸马经旧途，此乡喜重过。居人无故老，倍感别日多。但见野中坟，累累如青螺。凉风日摇落，桑下松婆娑。叹息追古人，临风伤逝波。古人无不死，叹息欲如何。朅来遂远心，默默存天和。
望江中金山寺:一朵蓬莱在世间，梵王宫阙翠云间。近南溪水更清浅，闻道游人未忍还。
见袁德师侍御说江南有仙檀花，因以戏赠:闻说天坛花耐凉，笑风含露对秋光。欲求御史更分别，何似衣花岁岁香。
送僧择栖游天台二首:身非居士常多病，心爱空王稍觉闲。师问寄禅何处所，浙东青翠沃洲山。金岭雪晴僧独归，水文霞彩衲禅衣。可怜石室烧香夜，江月对心无是非。
读淮南李相行营至楚州诗:阃外建牙威不宾，古来戡难忆忠臣。已分舟楫归元老，更使熊罴属丈人。玄象合教沧海晏，青龙喜应太山春。来年二月登封礼，去望台星扈日轮。
和淮南李相公夷简喜平淄青回军之作:横笛临吹发晓军，元戎幢节拂寒云。搜山羽骑乘风引，下濑楼船背水分。天际兽旗摇火焰，日前鱼甲动金文。马毛不汗东方靖，行见萧何第一勋。
鸣雁行:七月朔方雁心苦，联影翻空落南土。八月江南阴复晴，浮云绕天难夜行。羽翼劳痛心虚惊，一声相呼百处鸣。楚童夜宿烟波侧，沙上布罗连草色。月暗风悲欲下天，不知何处容栖息。楚童胡为伤我神，尔不曾作远行人。江南羽族本不少，宁得网罗此客鸟。
赋得芙蓉出水:的皪舒芳艳，红姿映绿蘋。摇风开细浪，出沼媚清晨。翻影初迎日，流香暗袭人。独披千叶浅，不竞百花春。鱼戏参差动，龟游次第新。涉江如可采，从此免迷津。
恩赐魏文贞公诸孙旧第以导直臣:阿衡随逝水，池馆主他人。天意能酬德，云孙喜庇身。生前由直道，殁后振芳尘。雨露新恩日，芝兰旧里春。勋庸留十代，光彩映诸邻。共贺升平日，从兹得谏臣。
金谷园花发怀古:金谷千年后，春花发满园。红芳徒笑日，秾艳尚迎轩。雨湿轻光软，风摇碎影翻。犹疑施锦帐，堪叹罢朱纨。愁态莺吟涩，啼容露缀繁。殷勤问前事，桃李竟无言。
八月五日中部官舍读唐历天宝已来追怆故事:将寻国朝事，静读柳芳历。八月日之五，开卷忽感激。正当天宝末，抚事坐追惜。仰思圣明帝，贻祸在肘腋。杨李盗吏权，贪残日狼藉。燕戎伺其便，百万奋长戟。两河连烟尘，二京成瓦砾。生人死欲尽，揳业犹不息。肃宗传宝图，寇难连年击。天地方开泰，铸鼎成继述。万国哭龙衮，悲思动蛮貊。自此千秋节，不复动金石。悲风扬霜天，繐帷冷尘席。零落太平老，东西乱离客。往往为余言，呜咽泪双滴。况当近塞地，哀吹起边笛。抚几观陈文，使我心不怿。花萼笑繁华，温泉树容碧。霓裳烟云尽，梨园风雨隔。露囊与金镜，东逝惊波溺。昔闻欢娱事，今日成惨戚。神仙不可求，剑玺苔文积。万古长恨端，萧萧泰陵陌。
坊州按狱:中部接戎塞，顽山四周遭。风冷木长瘦，石硗人亦劳。牧守苟怀仁，痒之时为搔。其爱如赤子，始得无啼号。奈何贪狼心，润屋沉脂膏。攫搏如猛虎，吞噬若狂獒。山秃逾高采，水穷益深捞。龟鱼既绝迹，鹿兔无遗毛。氓苦税外缗，吏忧笑中刀。大君明四目，烛之洞秋毫。眷兹一州命，虑齐坠波涛。临轩诏小臣，汝往穷贪饕。分明举公法，为我缓穷骚。小臣诚小心，奉命如煎熬。饮冰不待夕，驱马凌晨皋。及此督簿书，游词出狴牢。门墙见狼狈，案牍闻腥臊。探情与之言，变态如奸猱。真非既巧饰，伪意乃深韬。去恶犹农夫，稂莠须耘耨。恢恢布疏网，罪者何由逃。自顾孱钝姿，利器非能操。六旬始归奏，霜落秋原蒿。寄谢守土臣，努力清郡曹。须知所甚卑，勿谓天之高。
桥山怀古:轩辕厌代千万秋，渌波浩荡东南流。今来古往无不死，独有天地长悠悠。我乘驿骑到中部，古闻此地为渠搜。桥山突兀在其左，荒榛交锁寒风愁。神仙天下亦如此，况我戚促同蜉游。谁言衣冠葬其下，不见弓剑何人收。哀喧叫笑牧童戏，阴天月落狐狸游。却思皇坟立人极，车轮马迹无不周。洞庭张乐降玄鹤，涿鹿大战摧蚩尤。知勇神天不自大，风后力牧输长筹。襄城迷路问童子，帝乡归去无人留。崆峒求道失遗迹，荆山铸鼎馀荒丘。君不见黄龙飞去山下路，断髯成草风飕飕。
坊州按狱苏氏庄记室二贤自鄜州走马…寂寞因成诗寄之:十年一相见，世俗信多岐。云雨易分散，山川长间之。我衔凤阙恩，按狱桥山陲。君在龙骧府，掌奏羽檄词。相去百馀里，魂梦自相驰。形容在胸臆，书札通相思。烦君爱我深，轻车忽载脂。塞门秋色老，霜气方凝姿。此地少平川，冈阜相参差。谁知路非远，行者多云疲。君能犯劲风，信宿凌欹危。情亲不自倦，下马开双眉。相对坐沉吟，屈指惊岁时。万事且莫问，一杯欣共持。阳乌忽西倾，明蟾挂高枝。卷帘引瑶玉，灭烛临霜墀。中庭有疏芦，淅淅闻风吹。长河卷云色，凝碧无瑕疵。一言开我怀，旷然澹希夷。悠悠夜方永，冷思偏相宜。眉睫无他人，与君闲解题。陶然叩寂寞，再请吟清诗。得意且忘言，何况竹与丝。顷刻过三夕，起坐轻四肢。明朝告行去，惨然还别离。出门送君去，君马扬金羁。回来坐空堂，寂寞无人知。重重碧云合，何处寻佳期。
登长安慈恩寺塔:东方晓日上翔鸾，西转苍龙拂露盘。渭水寒光摇藻井，玉峰晴色上朱阑。九重宫阙参差见，百二山河表里观。暂辍去蓬悲不定，一凭金界望长安。
及第谣:水国寒消春日长，燕莺催促花枝忙。风吹金榜落凡世，三十三人名字香。遥望龙墀新得意，九天敕下多狂醉。骅骝一百三十蹄，踏破蓬莱五云地。物经千载出尘埃，从此便为天下瑞。
立春日呈宫傅侍郎:朝旦微风吹晓霞，散为和气满家家。不知容貌潜消落，且喜春光动物华。出问池冰犹塞岸，归寻园柳未生芽。摩娑酒瓮重封闭，待入新年共赏花。
元夕京城和欧阳衮:兰焰芳芬彻晓开，珠光新霭映人来。歌迎甲夜催银管，影动繁星缀玉台。别有朱门春澹荡，不妨芝火翠崔嵬。此时月色同沾醉，何处游轮陌上回。
鱼上冰:春水潜鳞发，寒潭旧藻疏。扬鬐顺气后，振鬣上冰初。戏广怜空洁，浮清媚景虚。戒贪还避饵，思达每怀书。湿映流澌薄，狂游触浪馀。终希泮涣泽，为化北溟鱼。
送叶秀才:快骑璁珑刻玉羁，河梁返照上征衣。层冰春近蟠龙起，九泽云闲独鹤飞。行想北山清梦断，重游西洛故人稀。汉庭狗监深知己，有日前驱负弩归。
送王秀才谒池州吴都督:池阳去去跃雕鞍，十里长亭百草干。衣袂障风金镂细，剑光横雪玉龙寒。晴郊别岸乡魂断，晓树啼乌客梦残。南馆星郎东道主，摇鞭休问路行难。
自和书秋:陇首斜飞避弋鸿，颓云萧索见层空。汉宫夜结双茎露，阊阖凉生六幕风。湘女怨弦愁不禁，鄂君香被梦难穷。江边两桨连歌渡，惊散游鱼莲叶东。
即夕:榆叶飘零碧汉流，玉蟾珠露两清秋。仙家若有单栖恨，莫向银台半夜游。
喜陈懿老示新制:一别一千日，一日十二忆。苦心无闲时，今夕见玉色。玉色复何异，弘明含群德。有文如星宿，飞入我胸臆。忧愁方破坏，欢喜重补塞。使我心貌全，且非黄金力。将攀下风手，愿假仙鸾翼。
过友人幽居:身坐众香国，蒲团诗思新。一贫曾累我，此兴未输人。陋巷谁为俗，寒窗不染尘。石斋盟四友，年下顿生春。
游王羽士山房:落日半楼明，琳宫事事清。山横万古色，鹤带九皋声。易作神仙侣，难忘父子情。道人应识我，未肯说长生。
署中答武功姚合:原中多阴雨，惟留一室明。自宜居静者，谁得问先生。深井泉香出，危沙药更荣。全家笑无辱，曾不见戈兵。
奉送刘使君王屋山隐居:散发风檐下，沈沈日渐曛。鹰拳擒野雀，蛛网猎飞蚊。群动能归计，吾生亦谩勤。尘缘难著眼，晚兴寄青云。
寄许浑秀才:文字饥难煮，为农策最良。兴来鉏晓月，倦后卧斜阳。秋稼连千顷，春花醉几场。任他名利客，车马闹康庄。
送客游吴:吴国水中央，波涛白渺茫。衣逢梅雨渍，船入稻花香。海戍通盐灶，山村带蜜房。欲知苏小小，君试到钱塘。
陆丞相故宅:衣冠零落久，今日事堪伤。厨起青烟薄，门开白日长。残梅欹古道，名石卧颓墙。山色依然好，兴衰未可量。
闲居:茂苑闲居木石同，旋开小径翦蒿蓬。虚游心在鸿濛外，穴处身疑培塿中。花影一阑吟夜月，松声半榻卧秋风。百年寄傲聊容膝，何必高车驷马通。
九日:万里飘零十二秋，不堪今倚夕阳楼。壮怀空掷班超笔，久客谁怜季子裘。瘴雨蛮烟朝暮景，平芜野草古今愁。酣歌欲尽登高兴，强把黄花插满头。
寒夜:云冷江空岁暮时，竹阴梅影月参差。鸡催梦枕司晨早，更咽寒城报点迟。人事纷华潜动息，天心静默运推移。凭谁荡涤穷残候，入眼东风喜在期。
喜雨:临岐终日自裴回，干我茅斋半亩苔。山上乱云随手变，浙东飞雨过江来。一元和气归中正，百怪苍渊起蛰雷。千里稻花应秀色，酒樽风月醉亭台。
春游:明日城东看杏花，叮咛童子蚤将车。路从丹凤楼前过，酒向金鱼馆里赊。绿水满沟生杜若，暖云将雨湿泥沙。绝胜羊傅襄阳道，车骑西风拥鼓笳。
夜酌溪楼:楼居溪上凉生早，坐对城头起暮笳。打鼓泊船何处客，捣衣隔竹是谁家。玉绳低转宵初迥，银烛高烧月近斜。得意引杯须痛饮，好怀那许负年华。
潭州独步:鹤发垂肩懒著巾，晚凉独步楚江滨。一帆暝色鸥边雨，数尺筇枝物外身。习巧未逢医拙手，闻歌先识采莲人。笑看斥鷃飞翔去，乐处蓬莱便有春。
登凤凰台二首:凤凰台上望长安，五色宫袍照水寒。彩笔十年留翰墨，银河一夜卧阑干。三山飞鸟江天暮，六代离宫草树残。始信人生如一梦，壮怀莫使酒杯干。梧桐叶落秋风老，人去台空凤不来。梁武台城芳草合，吴王宫殿野花开。石头城下春生水，燕子堂前雨长苔。莫问人间兴废事，百年相遇且衔杯。
冬至酬刘使君:异乡冬至又今朝，回首家山入梦遥。渐喜一阳从地复，却怜群沴逐冰消。梅含露蕊知迎腊，柳拂宫袍忆候朝。多少故人承宴赏，五云堆里听箫韶。
李节度平虏诗:百万王师下日边，将军雄略可图全。元勋未论封茅异，捷势应知破竹然。燕警无烽清朔漠，秦文有宝进蓝田。太平从此销兵甲，记取红羊换劫年。
送白舍人渡江:晓发龙江第一程，诸公同济似登瀛。海门日上千峰出，桃叶波平一棹轻。横锁已沈王濬筏，投鞭难阻谢玄兵。片时喜得东风便，回首钟声隔凤城。
送刘禹锡侍御出刺连州:遐荒迢递五羊城，归兴浓消客里情。家近似忘山路险，土甘殊觉瘴烟轻。梅花清入罗浮梦，荔子红分广海程。此去定知偿隐趣，石田春雨读书耕。
酬雍秀才二首:晚市人烟合，归帆带夕阳。栖迟未归客，犹著锦衣裳。卧病茅窗下，惊闻两月过。兴来聊赋咏，清婉逼阴何。
游山南寺二首:山中尽日无人到，竹外交加百鸟鸣。昨日小楼微雨过，樱桃花落晚风晴。踏碎羊山黄叶堆，天飞细雨隐轻雷。朗陵莫讶来何晚，不忍听君话别杯。
寄太仆田卿二首:客窗强饮太匆匆，急雨寒风意万重。蓦上心来消未得，梦回又听五更钟。一阳才动伏群阴，万物于今寓太音。若喜长生添线日，微微消息识天心。
经靖安里:巷底萧萧绝市尘，供愁疏雨打黄昏。悠然一曲泉明调，浅立闲愁轻闭门。
春色满皇州:何处春辉好，偏宜在雍州。花明夹城道，柳暗曲江头。风软游丝重，光融瑞气浮。斗鸡怜短草，乳燕傍高楼。绣毂盈香陌，新泉溢御沟。回看日欲暮，还骑似川流。
送文颖上人游天台:露花浮翠瓦，鲜思起芳丛。此际断客梦，况复别志公。既历天台去，言过赤城东。莫说人间事，崎岖尘土中。
题海榴树呈八叔大人:曾在蓬壶伴众仙，文章枝叶五云边。几时奉宴瑶台下，何日移荣玉砌前。染日裁霞深雨露，凌寒送暖占风烟。应笑强如河畔柳，逢波逐浪送张骞。
曲江亭望慈恩杏花发:曲台晴好望，近接梵王家。十亩开金地，千株发杏花。带云犹误雪，映日欲欺霞。紫陌传香远，红泉落影斜。园中春尚早，亭上路非赊。芳景偏堪赏，其如积岁华。
送庞子肃:三年游宦也迷津，马困长安九陌尘。都作无成不归去，古来妻嫂笑苏秦。
梦别秦穆公:击髆舞，恨满烟光无处所。泪如雨，欲拟著辞不成语。金凤衔红旧绣衣，几度宫中同看舞。人间春日正欢乐，日暮东风何处去。
湘中怨:隆佳秀兮昭盛时，播薰绿兮淑华归。顾室荑与处萼兮，潜重房以饰姿。见稚态之韶羞兮，蒙长霭以为帏。醉融光兮渺渺瀰瀰，迷千里兮涵烟眉，晨陶陶兮暮熙熙。舞婑那之秾条兮，骋盈盈以披迟。酡游颜兮倡蔓卉縠，流茜霓兮石发髓旎。溯青山兮江之隅，拖湘波兮袅绿裾。荷拳拳兮未舒，匪同归兮将焉如。
文祝延二阕:闽山之杭杭兮水堋堋，吞荒抱大兮香叠层。腾气清浑兮朝昏，神生其中兮宅幽凝。居如山兮惠如水，处端卓兮赴下而忘鄙。集人之祈兮从人之所市，攀清明兮叩仿佛。我民清兮期吉日，愿听诚兮陈所当。侯临我兮恩如光，照导兮天覆。惠流吾兮乐且康，恭闻侯兮饮食失常。民萦忧兮心苦疮，饱我之饥兮侯由有谷。神有泽兮宜荫沃，脱侯之恙兮归侯之多福。群卑勤之恭洁兮，鉴贞盟乎山竹。兕载吹兮音咿咿，铜铙呶兮睋呼眓睢。樟之盖兮麓下，云垂幄兮为帷。合吾民兮将安，维吾侯之康兮乐欣。肴盘列兮答神，神摆渔篁兮降拂窣窣。右持妓兮左夫人，态修邃兮佻眇。调丹含琼兮瑳佳笑，馨炮膻燔兮溢按豆。爵盎无虚兮果摭杂佑，秋云清醉兮流融光。巫裾旋兮觋袖翔，瞪虚凝兮览回杨。语神欢兮酒云央，望吾侯兮遵赏事。朝马驾兮搦宝辔，千弭函弦兮森道骑。吾何乐兮神轩，维侯之康兮居游自遂。
夜宴曲:兰缸如昼晓不眠，玉堂夜起沈香烟。青娥一行十二仙，欲笑不笑桃花然。碧窗弄娇梳洗晚，户外不知银汉转。被郎嗔罚琉璃盏，酒入四肢红玉软。
效古兴:金雀无旧钗，缃绮无旧裾。唯有一寸心，长贮万里夫。南轩夜虫织已促，北牖飞蛾绕残烛。只言众口铄千金，谁信独愁销片玉。不知岁晚归不归，又将啼眼缝征衣。
送人南游:见说南行偏不易，中途莫忘寄书频。凌空瘴气堕飞鸟，解语山魈恼病人。闽县绿娥能引客，泉州乌药好防身。异花奇竹分明看，待汝归来画取真。
上礼部侍郎陈情:九重城里无亲识，八百人中独姓施。弱羽飞时攒箭险，蹇驴行处薄冰危。晴天欲照盆难反，贫女如花镜不知。却向从来受恩地，再求青律变寒枝。
送端上人游天台:师今欲向天台去，来说天台意最真。溪过石桥为险处，路逢毛褐是真人。云边望字钟声远，雪里寻僧脚迹新。只可且论经夏别，莫教琪树两回春。
观花后游慈恩寺:世事知难了，应须问苦空。羞将看花眼，来入梵王宫。
笑卿卿词:笑向卿卿道，耽书夜夜多。出来看玉兔，又欲过银河。
及第后夜访月仙子:自喜寻幽夜，新当及第年。还将天上桂，来访月中仙。
山中得刘秀才京书:自笑家贫客到疏，满庭烟草不能锄。今朝谁料三千里，忽得刘京一纸书。
赠莎地道士:莎地阴森古莲叶，游龟暗老青苔甲。池边道士夸眼明，夜取蟭螟摘蚊睫。
题龙池山人:主人家在龙池侧，水中有鱼不敢食。终朝采药供仙厨，却笑桃花少颜色。
春日餐霞阁:洒水初晴物候新，餐霞阁上最宜春。山花四面风吹入，为我铺床作锦茵。
喜友再相逢:三十年前与君别，可怜容色夺花红。谁知日月相催促，此度见君成老翁。
春游乐:一年三百六十日，赏心那似春中物。草迷曲坞花满园，东家少年西家出。
仙客归乡词二首:六合八荒游未半，子孙零落暂归来。井边不认捎云树，多是门人在后栽。洞中日月洞中仙，不算离家是几年。出郭始知人代变，又须抛却古时钱。
戏赠李主簿:官罢江南客恨遥，二年空被酒中消。不知暗数春游处，偏忆扬州第几桥。
听范玄长吟:声声扣出碧琅玕，能使秋猿欲叫难。诗兴未穷心更远，手垂青拂向云看。
钱塘渡口:天堑茫茫连沃焦，秦皇何事不安桥。钱塘渡口无钱纳，已失西兴两信潮。
赠女道士郑玉华二首:玄发新簪碧藕花，欲添肌雪饵红砂。世间风景那堪恋，长笑刘郎漫忆家。明镜湖中休采莲，却师阿母学神仙。朱丝误落青囊里，犹是箜篌第几弦。
晚春送王秀才游剡川:越山花去剡藤新，才子风光不厌春。第一莫寻溪上路，可怜仙女爱迷人。
冯上人院:扰扰凡情逐水流，世间多喜复多忧。一回行到冯公院，便欲令人百事休。
观舞女:缠红结紫畏风吹，袅娜初回弱柳枝。买笑未知谁是主，万人心逐一人移。
旅次文水县喜遇李少府:为君三日废行程，一县官人是酒朋。共忆襄阳同醉处，尚书坐上纳银觥。
途中逢少女:身倚西门笑向东，牡丹初折一枝红。市头日卖千般镜，知落谁家新匣中。
少妇游春词:簇锦攒花斗胜游，万人行处最风流。无端自向春园里，笑摘青梅叫阿侯。
春日钱塘杂兴二首:酒姥溪头桑袅袅，钱塘郭外柳毵毵。路逢邻妇遥相问，小小如今学养蚕。西邻年少问东邻，柳岸花堤几处新。昨夜雨多春水阔，隔江桃叶唤何人。
讽山云:闲云生叶不生根，常被重重蔽石门。赖有风帘能扫荡，满山晴日照乾坤。
观美人:漆点双眸鬓绕蝉，长留白雪占胸前。爱将红袖遮娇笑，往往偷开水上莲。
仙翁词:世间无远可为游，六合朝行夕已周。坛上夜深风雨静，小仙乘月击苍虬。
遇李山人:游山游水几千重，二十年中一度逢。别易会难君且住，莫交青竹化为龙。
送道友游山:欲驻如今未老形，万重山上九芝清。君今若问采芝路，踏水踏云攀杳冥。
谢自然升仙:分明得道谢自然，古来漫说尸解仙。如花年少一女子，身骑白鹤游青天。
山中喜静和子见访:绝壁深溪无四邻，每逢猿鹤即相亲。小奴惊出垂藤下，山犬今朝吠一人。
早春游曲江:芳处亦将枯槁同，应缘造化未施功。羲和若拟动炉鞴，先铸曲江千树红。
代农叟吟:且将一笑悦丰年，渐老那能日日眠。引客特来山地上，坐看秋水落红莲。
下第春游:羁情含蘖复含辛，泪眼看花只似尘。天遣春风领春色，不教分付与愁人。
送僧游越:麻衣年少雪为颜，却笑孤云未是闲。此去若逢花柳月，栖禅莫向苎罗山。
句:年来如抛梭，不老应不得。花眼绽红斟酒看，药心抽绿带烟锄。颠狂楚客歌成雪，媚赖吴娘笑是盐。荷翻紫盖摇波面，蒲莹青刀插水湄。烟黏薜荔龙须软，雨压芭蕉凤翅垂。茶为涤烦子，酒为忘忧君。锄药顾老叟，焚香呼小青。遗却白鸡呼喌喌。五通本是佛家奴，身著青衣一足无。天边有仙药，为我补三关。世人谁不爱年长，所欲皆非保命方。但看日及花，惟是朝可怜。池塘已长鸡头叶，篱落初开狗脊花。出路船为脚，供官本是奴。一言感著热铁心，为人剑下偷青娥。青鬓丈人不识愁。
酬范中丞见:花宫柳陌正从行，紫袂金鞍问姓名。战国方须礼干木，康时何必重侯嬴。捧将束帛山僮喜，传示银钩邑客惊。直为云泥相去远，一言知己杀身轻。
题中峰:中峰高拄泬寥天，上有茅庵与石泉。晴景猎人曾望见，青蓝色里一僧禅。
枕流石:不为幽岸隐，古色涵空出。愿以清泚流，鉴此坚贞质。傍临玉光润，时泻苔花密。往往惊游鳞，尚疑垂钓日。
久居京师感怀诗:茕独不为苦，求名始辛酸。上国无交亲，请谒多少难。九月风到面，羞汗成冰片。求名俟公道，名与公道远。力尽得一名，他喜我且轻。家书十年绝，归去知谁荣。马嘶渭桥柳，特地起秋声。
答萧建:自地上青峰，悬崖一万重。践危频侧足，登堑半齐胸。飞狖啼攀桂，游人喘倚松。入林寒痒痒，近瀑雨濛濛。径滑石棱上，寺开山掌中。幡花扑净地，台殿印晴空。胜境层层别，高僧院院逢。泉鱼候洗钵，老玃戏撞钟。外户凭云掩，中厨课水舂。搜泥时和面，拾橡半添穜。渡壑缘槎险，持灯入洞穷。夹天开壁峭，透石蹙波雄。润蔼清无土，潭深碧有龙。畬田一片净，谷树万株浓。野客登临惯，山房幽寂同。寒炉树根火，夏牖竹稍风。边鄙筹贤相，黔黎托圣躬。君能弃名利，岁晏一相从。
山出云:片云初出岫，孤迥色难亲。盖小辞山近，根轻触石新。飘飖经绿野，明丽照晴春。拂树疑舒叶，临流似结鳞。从龙方有感，捧日岂无因。看取为霖去，恩沾雨露均。
送裴大夫赴亳州:杭人遮道路，垂泣浙江前。谯国迎舟舰，行歌汴水边。周旋君量远，交代我才偏。寒日严旌戟，晴风出管弦。一杯诚淡薄，四坐愿留连。异政承殊泽，应为天下先。
送雍陶游蜀:春色三千里，愁人意未开。木梢穿栈出，雨势隔江来。荒馆因花宿，深山羡客回。相如何物在，应只有琴台。
送李廓侍御赴西川行营:不道弓箭字，罢官唯醉眠。何人荐筹策，走马逐旌旃。阵变孤虚外，功成语笑前。从今巂州路，无复有烽烟。
送郑尚书赴兴元:儒有登坛贵，何人得此功。红旗烧密雪，白马踏长风。斧钺来天上，诗书理汉中。方知百胜略，应不在弯弓。
送无可上人游边:一钵与三衣，经行远近随。出家还养母，持律复能诗。春雪离京厚，晨钟近塞迟。亦知莲府客，夜坐喜同师。
送殷尧藩侍御游山南:诗境西南好，秋深昼夜蛩。人家连水影，驿路在山峰。谷静云生石，天寒雪覆松。我为公府系，不得此相从。
送文著上人游越:水石随缘岂计程，东吴相遇别西京。夜禅月下袈裟湿，晓上山巅锡杖鸣。念我为官应易老，羡师依佛学无生。越中多有前朝寺，处处铁钟石磬声。
送洛阳张员外:饯客未归城，东来驺骑迎。千山嵩岳峭，百县洛阳清。朔雁和云度，川风吹雨晴。藓庭公事暇，应只独吟行。
送张宗原:东门送客道，春色如死灰。一客失意行，十客颜色低。住者既无家，去者又非归。穷愁一成疾，百药不可治。子贤我且愚，命分不合齐。谁开蹇踬门，日日同游栖。子行何所之，切切食与衣。谁能买仁义，令子无寒饥。野田不生草，四向生路岐。士人甚商贾，终日须东西。鸿雁春北去，秋风复南飞。勉君向前路，无失相见期。
送朱庆馀及第后归越:劝君缓上车，乡里有吾庐。未得同归去，空令相见疏。山晴栖鹤起，天晓落潮初。此庆将谁比，献亲冬集书。
送友人游蜀:送君一壶酒，相别野庭边。马上过秋色，舟中到锦川。峡猿啼夜雨，蜀鸟噪晨烟。莫便不回首，风光促几年。
送潘传秀才归宣州:李白坟三尺，嵯峨万古名。因君还故里，为我吊先生。晴日移虹影，空山出鹤声。老郎闲未得，无计此中行。
送陟遐上人游天台:万叠赤城路，终年游客稀。朝来送师去，自觉有家非。石净山光远，云深海色微。此诗成亦鄙，为我写岩扉。
送卢二弟茂才罢举游洛谒新相:踏碎作赋笔，驱车出上京。离筵俯岐路，四坐半公卿。守命贫难掷，忧身梦数惊。今朝赴知己，休咏苦辛行。
送任畹及第归蜀中觐亲:子规啼欲死，君听固无愁。阙下声名出，乡中意气游。东川横剑阁，南斗近刀州。神圣题前字，千人看不休。
送杜观罢举东游:秋风离九陌，心事岂云安。曾是求名苦，当知此去难。辛勤程自远，寂寞夜多寒。诗句无人识，应须把剑看。
送源中丞赴新罗:赤墀赐对使殊方，官重霜台紫绶光。玉节在船清海怪，金函开诏拜夷王。云晴渐觉山川异，风便那知道路长。谁得似君将雨露，海东万里洒扶桑。
送陆畅侍御归扬州:故园偏接近，霅水洞庭边。归去知何日，相逢各长年。山川南北路，风雪别离天。楚色穷冬烧，淮声独夜船。从军丞相府，谈笑酒杯前。
送雍陶及第归觐:献亲冬集书，比橘复何如。此去关山远，相思笑语疏。路寻丹壑断，人近白云居。幽石题名处，凭君亦记余。
送元绪上人游商山:万法空门里，师修历几生。过来心已悟，未到行弥精。溪寂钟还度，林昏锡独鸣。朝簪抽未得，此别岂忘情。
送澄江上人赴兴元郑尚书招:师经非纸上，师佛在心中。觉路何曾异，行人自不同。水云晴亦雨，山木夜多风。闻结西方社，尚书待远公。
送马戴下第客游:昨来送君处，亦是九衢中。此日殷勤别，前时寂寞同。鸟啼寒食雨，花落暮春风。向晚离人起，筵收樽未空。
送王嗣之典仪城:日日思朝位，偷闲城外行。唯求采药者，不道在官名。好异嫌山浅，寻幽喜径生。病来文字拙，不要把归城。
别杭州:醉与江涛别，江涛惜我游。他年婚嫁了，终老此江头。
寄酬卢侍御:诗新得意恣狂疏，挥手终朝力有余。今到诗家浑手战，欲题名字倩人书。
寄主客张郎中:年长方慕道，金丹事参差。故园归未得，秋风思难持。蹇拙公府弃，朴静高人知。以我齐杖屦，昏旭讵相离。吟诗红叶寺，对酒黄菊篱。所赏未及毕，后游良有期。粲粲华省步，屑屑旅客姿。未同山中去，固当殊路岐。
郡中书事寄默然上人:郡中饶野兴，过客亦淹留。看月江楼晓，寻山石径秋。意归何处老，谁免此生愁。长爱东林子，安禅百事休。
春日早朝寄刘起居:九衢寒雾敛，双阙曙光分。彩仗迎春日，香烟接瑞雪。珮声清漏间，天语侍臣闻。莫笑冯唐老，还来谒圣君。
寄东都分司白宾客:阙下高眠过十旬，南宫印绶乞离身。诗中得意应千首，海内嫌官只一人。宾客分司真是隐，山泉绕宅岂辞贫。竹斋晚起多无事，唯到龙门寺里频。
寄狄拾遗，时为魏州从事:少在兵马间，长还系戎职。鸡飞不得远，岂要生羽翼。三年城中游，与君最相识。应知我中肠，不苟念衣食。主人树勋名，欲灭天下贼。愚虽乏智谋，愿陈一夫力。人生须气健，饥冻缚不得。睡当一席宽，觉乃千里窄。古人不惧死，所惧死无益。至交不可合，一合难离坼。君尝相劝勉，苦语毒胸臆。百年心知同，谁限河南北。
金州书事寄山中旧友:安康虽好郡，刺史是憨翁。买酒终朝饮，吟诗一室空。自知为政拙，众亦觉心公。亲事星河在，忧人骨肉同。簿书岚色里，鼓角水声中。井邑神州接，帆樯海路通。野亭晴带雾，竹寺夏多风。溉稻长洲白，烧林远岫红。旧山期已失，芳草思何穷。林下无相笑，男儿五马雄。
寄孙路秀才:幽居邻里少，江际复山阿。潮去蝉声出，天晴鹤语多。老人能步蹇，才子奈贫何。曾见春官语，年来虚甲科。
寄安陆友人:别路在春色，故人云梦中。鸟啼三月雨，蝶舞百花风。烟束远山碧，霞欹落照红。想君登此兴，回首念飘蓬。
友人南游不回因寄:相思春树绿，千里亦依依。鄠杜月频满，潇湘人不归。桂花风畔落，烟草蝶双飞。一别无消息，水南车迹稀。
早春山居寄城中知己:阳和潜发荡寒阴，便使川原景象深。入户风泉声沥沥，当轩云岫影沉沉。残云带雨轻飘雪，嫩柳含烟小绽金。虽有眼前诗酒兴，邀游争得称闲心。
寄送卢拱秘书游魏州:太行山下路，荆棘昨来平。一自开元后，今逢上客行。地形吞北虏，人事接东京。扫洒氛埃静，游从气概生。蓟门春不艳，淇水暖还清。看野风情远，寻花酒病成。官闲身自在，诗逸语纵横。车马回应晚，烟光满去程。
寄李干:寻常自怪诗无味，虽被人吟不喜闻。见说与君同一格，数篇到火却休焚。
寄主客刘郎中:汉朝共许贾生贤，迁谪还应是宿缘。仰德多时方会面，拜兄何暇更论年。嵩山晴色来城里，洛水寒光出岸边。清景早朝吟丽思，题诗应费益州笺。
寄周十七起居:冬冬九陌鼓声齐，百辟朝天马乱嘶。月照浓霜寒更远，风吹红烛举还低。官清立在金炉北，仗下归眠玉殿西。莫笑老人多独出，晴山荒景觅诗题。
寄陕府内兄郭冏端公:蹇钝无大计，酷嗜进士名。为文性不高，三年住西京。相府执文柄，念其心专精。薄艺不退辱，特列为门生。事出自非意，喜常少于惊。春榜四散飞，数日遍八纮。眼始见花发，耳得闻鸟鸣。免同去年春，兀兀聋与盲。家寄河朔间，道路出陕城。暌违逾十年，一会豁素诚。同游山水穷，狂饮飞大觥。起坐不相离，有若亲弟兄。中外无亲疏，所算在其情。久客贵优饶，一醉旧疾平。家远归思切，风雨甚亦行。到兹恋仁贤，淹滞一月程。新诗忽见示，气逸言纵横。缠绵意千里，骚雅文发明。永昼吟不休，咽喉干无声。羁贫重金玉，今日金玉轻。
寄崔之仁山人:不得之仁消息久，秋来体色复何如。苦将杯酒判身病，狂作文章信手书。官职卑微从客笑，性灵闲野向钱疏。几时身计浑无事，拣取深山一处居。
赠王尊师:先生自说瀛洲路，多在青松白石间。海岸夜中常见日，仙宫深处却无山。犬随鹤去游诸洞，龙作人来问大还。今日偶闻尘外事，朝簪未掷复何颜。
赠任士曹:宪皇十一祀，共得春闱书。道直淹曹掾，命通侍玉除。浮生年月促，九陌笑言疏。何计同归去，沧江有弊庐。
赠终南山傅山人:七十未成事，终南苍鬓翁。老来诗兴苦，贫去酒肠空。蟠蛰身仍病，鹏抟力未通。已无烧药本，唯有著书功。白马时何晚，青龙岁欲终。生涯枯叶下，家口乱云中。潭静鱼惊水，天晴鹤唳风。悲君还姓傅，独不梦高宗。
使两浙赠罗隐:平日时风好涕流，谗书虽盛一名休。寰区叹屈瞻天问，夷貊闻诗过海求。向夕便思青琐拜，近年寻伴赤松游。何当世祖从人望，早以公台命卓侯。
闲居遣怀十首:身外无徭役，开门百事闲。倚松听唳鹤，策杖望秋山。萍任连池绿，苔从匝地斑。料无车马客，何必扫柴关。闲卧销长日，亲朋笑我疏。诗篇随分有，人事度年无。情性僻难改，愁怀酒为除。谁能思此计，空备满床书。白日逍遥过，看山复绕池。展书寻古事，翻卷改新诗。赊酒风前酌，留僧竹里棋。同人笑相问，羡我足闲时。好景时牵目，茅斋兴有馀。远山经雨后，庭树得秋初。道侣怜栽药，高人笑养鱼。优游随本性，甘被弃慵疏。永日厨烟绝，何曾暂废吟。闲时随思缉，小酒恣情斟。看月嫌松密，垂纶爱水深。世间多少事，无事可关心。一生能几日，愁恨也无端。遇酒酕醄饮，逢花烂熳看。青云非失路，白发未相干。以此多携解，将心但自宽。万事徒纷扰，难关枕上身。朗吟销白日，沈醉度青春。演步怜山近，闲眠厌客频。市朝曾不到，长免满衣尘。野性多疏惰，幽栖更称情。独行看影笑，闲坐弄琴声。懒拜腰肢硬，慵趋礼乐生。业文随日遣，不是为求名。生计甘寥落，高名愧自由。惯无身外事，不信世间愁。好酒盈杯酌，闲诗任笔酬。凉风从入户，云水更宜秋。拙直难和洽，从人笑掩关。不能行户外，宁解走尘间。被酒长酣思，无愁可上颜。何言归去事，著处是青山。
罢武功县将入城:乍抛衫笏觉身轻，依旧还称学道名。欲泥山僧分屋住，羞从野老借牛耕。妻儿尽怕为逋客，亲故相邀遣到城。无奈同官珍重意，几回临路却休行。青衫脱下便狂歌，种薤栽莎劚古坡。野客相逢添酒病，春山暂上著诗魔。亦知官罢贫还甚，且喜闲来睡得多。欲与九衢亲故别，明朝拄杖始经过。
街西居三首:受得山野性，住城多事违。青山在宅南，回首东西稀。浅浅一井泉，数家同汲之。独我恶水浊，凿井庭之陲。自凿还自饮，亦为众所非。吁嗟世间事，洁身诚难为。日出穷巷喜，温然胜重衣。重衣岂不暖，所暖人不齐。兀兀复行行，不离阶与墀。丈夫非马蹄，安得知路岐。穷贱餐茹薄，兴与养性宜。乃知长生术，豪贵难得之。
闲居遣兴:终年城里住，门户似山林。客怪身名晚，妻嫌酒病深。写方多识药，失谱废弹琴。文字非经济，空虚用破心。
客舍有怀:旅人无事喜，终日思悠悠。逢酒嫌杯浅，寻书怕字稠。贫来许钱圣，梦觉见身愁。寂寞中林下，饥鹰望到秋。
及第后夜中书事:夜睡常惊起，春光属野夫。新衔添一字，旧友逊前途。喜过还疑梦，狂来不似儒。爱花持烛看，忆酒犯街沽。天上名应定，人间盛更无。报恩丞相閤，何啻杀微躯。
偶题:年年九陌看春还，旧隐空劳梦寐间。迟日逍遥芸草长，圣朝清净谏臣闲。偶逢游客同倾酒，自有前驺耻见山。道侣书来相责诮，朝朝欲报作何颜。
客游旅怀:客行无定止，终日路岐间。马为赊来贵，僮缘借得顽。诗书愁触雨，店舍喜逢山。旧业嵩阳下，三年未得还。
迎春:半年留醉待花开，晓去迎春夜始回。风暖慢行寻曲水，天晴远望立高台。亦知无处将诗请，唯得终朝把酒催。今日柳条全弄色，游人相伴看春来。
游春十二首:正月一日后，寻春更不眠。自知还近僻，众说过于颠。看水宁依路，登山欲到天。悠悠芳思起，多是晚风前。官卑长少事，县僻又无城。未晓冲寒起，迎春忍病行。树枝风掉软，菜甲土浮轻。好个林间鹊，今朝足喜声。诗酒相牵引，朝朝思不穷。苔痕雪水里，春色竹烟中。迎雨缘池草，摧花倚树风。书非名利事，爱此少人同。尘中主印吏，谁遣有高情。趁暖檐前坐，寻芳树底行。土融凝墅色，冰败满池声。渐觉春相泥，朝来睡不轻。疏顽无异事，随例但添年。旧历藏深箧，新衣薄絮绵。暖风浑酒色，晴日畅琴弦。同伴无辞困，游春贵在先。看春长不足，岂更觉身劳。寺里花枝净，山中水色高。嫩云轻似絮，新草细如毛。并起诗人思，还应费笔毫。悠悠小县吏，憔悴入新年。远思遭诗恼，闲情被酒牵。恋花林下饮，爱草野中眠。疏懒今成性，谁人肯更怜。处处春光遍，游人亦不稀。向阳倾冷酒，看影试新衣。嫩树行移长，幽禽语旋飞。同来皆去尽，冲夜独吟归。朝朝看春色，春色似相怜。酒醒莺啼里，诗成蝶舞前。摘花盈手露，折竹满庭烟。亲故多相笑，疏狂似少年。卑官还不恶，行止得逍遥。晴野花侵路，春陂水上桥。尘埃生暖色，药草长新苗。看却烟光散，狂风处处飘。身被春光引，经时更不归。嚼花香满口，书竹粉黏衣。弄日莺狂语，迎风蝶倒飞。自知疏懒性，得事亦应稀。晓脱青衫出，闲行气味长。一瓶春酒色，数顷野花香。朝客闻应羡，山僧见亦狂。不将僮仆去，恐为损风光。
赏春:闲人只是爱春光，迎得春来喜欲狂。买酒怕迟教走马，看花嫌远自移床。娇莺语足方离树，戏蝶飞高始过墙。颠倒醉眠三数日，人间百事不思量。
春日江次:野步出茆斋，闲行坐石台。久悲乡路远，犹喜杏花开。鸥鹭皆飞去，帆樯何处来。因凝千里目，落日尚徘徊。
扬州春词三首:广陵寒食天，无雾复无烟。暖日凝花柳，春风散管弦。园林多是宅，车马少于船。莫唤游人住，游人困不眠。满郭是春光，街衢土亦香。竹风轻履舄，花露腻衣裳。谷鸟鸣还艳，山夫到更狂。可怜游赏地，炀帝国倾亡。江北烟光里，淮南胜事多。市鄽持烛入，邻里漾船过。有地惟栽竹，无家不养鹅。春风荡城郭，满耳是笙歌。
秋日有怀:秋来不复眠，但觉思悠然。菊色欲经露，虫声渐替蝉。诗情生酒里，心事在山边。旧里无因到，西风又一年。
同卫尉崔少卿九月六日饮:酒熟菊还芳，花飘盏亦香。与君先一醉，举世待重阳。风色初晴利，虫声向晚长。此时如不饮，心事亦应伤。
咏雪:愁云残腊下阳台，混却乾坤六出开。与月交光呈瑞色，共花争艳傍寒梅。飞随郢客歌声远，散逐宫娥舞袖回。其那知音不相见，剡溪乘兴为君来。
对月:银轮玉兔向东流，莹净三更正好游。一片黑云何处起，皂罗笼却水精球。
赋月华临静夜:长空埃壒灭，皎皎月华临。色正秋将半，光鲜夜自深。九霄晴更彻，四野气难侵。静照遥山出，孤明列宿沉。高人应不寐，惊鹊复何心。漏尽东方晓，佳期何处寻。
酬任畴协律夏中苦雨见寄:银汉波澜溢，经旬雨未休。细听宜隔牖，远望忆高楼。风急飘还断，云低落更稠。走童惊掣电，饥鸟啄浮沤。丝网张空际，蛛绳续瓦沟。青蛙多入户，潢潦欲胜舟。雷怒疑山破，池浑似土流。灰人漫禳厌，水马恣沈浮。广陌应翻浪，贫居恐作湫。阳精藏不耀，阴气盛难收。远色重林暮，繁声四壁秋。望晴思见日，防冷欲披裘。枕润眠还懒，车羸出转忧。散空烟漠漠，迸溜竹修修。树暗蝉吟咽，巢倾燕语愁。琴书凉簟净，灯烛夜窗幽。天下那能向，龙边岂易求。湿烟凝灶额，荒草覆墙头。酒思凄方罢，诗情耿始抽。下床先仗屐，汲井恐飘瓯。危坐徒相忆，佳期未有由。劳君寄新什，终日不能酬。
苦雨:江昏山半晴，南阻绝人行。葭菼连云色，松杉共雨声。早秋仍燕舞，深夜更鼍鸣。为报迷津客，讹言未可轻。
题凤翔西郭新亭:西郭尘埃外，新亭制度奇。地形当要处，人力是闲时。结构方殊绝，高低更合宜。栋梁清俸买，松竹远山移。佛寺幽难敌，仙家景可追。良工惭巧尽，上客恨逢迟。两面寒波涨，当前软柳垂。清虚宜月入，凉冷胜风吹。宴赏军容静，登临妓乐随。鱼龙听弦管，凫鹤识旌旗。泛鹢春流阔，飞觞白日欹。闲花长在户，嫩藓乍缘墀。永望情无极，频来困不辞。云峰晴转翠，烟树晓逾滋。向野惟贪静，临空遽觉危。行人如不到，游乐更何为。
陕下厉玄侍御宅五题。泛觞泉:不上酒家楼，池边日献酬。杯来转巴字，客坐绕方流。酹滴苔纹断，泉连石岸秋。若能山下置，岁晚愿同游。
买太湖石:我尝游太湖，爱石青嵯峨。波澜取不得，自后长咨嗟。奇哉卖石翁，不傍豪贵家。负石听苦吟，虽贫亦来过。贵我辨识精，取价复不多。比之昔所见，珍怪颇更加。背面淙注痕，孔隙若琢磨。水称至柔物，湖乃生壮波。或云此天生，嵌空亦非他。气质偶不合，如地生江河。置之书房前，晓雾常纷罗。碧光入四邻，墙壁难蔽遮。客来谓我宅，忽若岩之阿。
题永城驿:秋赋春还计尽违，自知身是拙求知。惟思旷海无休日，却喜孤舟似去时。连浦一程兼汴宋，夹堤千柳杂唐隋。从来此恨皆前达，敢负吾君作楚词。
过杜氏江亭:上国千余里，逢春且胜游。暂闻新鸟戏，似解旅人愁。野色吞山尽，江烟衬水流。村醪须一醉，无恨滞行舟。
过灵泉寺:偶寻灵迹去，幽径入氲氛。转壑惊飞鸟，穿山踏乱云。水从岩下落，溪向寺前分。释子游何处，空堂日渐曛。
过天津桥晴望:闲立津桥上，寒光动远林。皇宫对嵩顶，清洛贯城心。雪路初晴出，人家向晚深。自从王在镐，天宝至如今。
春日游慈恩寺:年长归何处，青山未有家。赏春无酒饮，多看寺中花。
游终南山:策杖度溪桥，云深步数劳。青猿吟岭际，白鹤坐松梢。天外浮烟远，山根野水交。自缘名利系，好此结蓬茆。
游杏溪兰若:踏得度溪湾，晨游暮不还。月明松影路，春满杏花山。戏狖跳林末，高僧住石间。未肯离腰组，来此复何颜。
游谢公亭:行行方避梦，又到谢亭来。举世皆如此，伊余何处回。竹鲜多透石，泉洁亦无苔。坐与僧同语，谁能顾酒杯。
游阳河岸:终日游山困，今朝始傍河。寻芳愁路尽，逢景畏人多。鸟语催沽酒，鱼来似听歌。醉时眠石上，肢体自婆娑。
游河桥晓望:闲上津桥立，天涯一望间。秋风波上岸，旭日气连山。偶圣今方变，朝宗岂复还。昆仑在蕃界，作将亦何颜。
同裴起居厉侍御放朝游曲江:暑月放朝频，青槐路绝尘。雨晴江色出，风动草香新。独立分幽岛，同行得静人。此欢宜稍滞，此去与谁亲。
霁后登楼:高楼初霁后，远望思无穷。雨洗青山净，春蒸大野融。碧池舒暖景，弱柳亸和风。为有登临兴，独吟落照中。
春日同会卫尉崔少卿宅:诗家会诗客，池阁晓初晴。鸟尽山中语，琴多谱外声。映花相劝酒，入洞各题名。疏野常如此，谁人信在城。
宴光禄田卿宅:竹里开华馆，珍羞次第尝。春风酒影动，晴日乐声长。久坐难辞醉，衰年亦暂狂。殷勤还继烛，永夕梦相妨。
同诸公会太府韩卿宅:九寺名卿才思雄，邀欢笔下与杯中。六街鼓绝尘埃息，四座筵开语笑同。焰焰兰缸明狭室，丁丁玉漏发深宫。即听鸡唱天门晓，吏事相牵西复东。
省直书事:默默沧江老，官分右掖荣。立朝班近殿，奏直上知名。晓雾和香气，晴楼下乐声。蜀笺金屑腻，月兔笔毫精。禁树霏烟覆，宫墙瑞草生。露盘秋更出，玉漏昼还清。碧藓无尘染，寒蝉似鸟鸣。竹深云自宿，天近日先明。孱懦难封诏，疏愚但掷觥。素餐终日足，宁免众人轻。
杭州官舍即事:临江府署清，闲卧复闲行。苔藓疏尘色，梧桐出雨声。渐除身外事，暗作道家名。更喜仙山近，庭前药自生。
假日书事呈院中司徒:十日公府静，巾栉起清晨。寒蝉近衰柳，古木似高人。学佛宁忧老，为儒自喜贫。海山归未得，芝朮梦中春。
夏夜宿江驿:竹屋临江岸，清宵兴自长。夜深倾北斗，叶落映横塘。渚闹渔歌响，风和角粽香。却愁南去棹，早晚到潇湘。
和门下李相饯西蜀相公:圣朝同舜日，作相有夔龙。理化知无外，烝黎尽可封。燮和皆达识，出入并登庸。武骑增馀勇，儒冠贵所从。赠诗全六义，出镇越千峰。连日陈天乐，芳筵叠酒钟。乌台情已洽，凤阁分弥浓。栈转旌摇水，崖高马蹋松。恩深施远俗，化美见前踪。江晓流巴字，山晴耸剑峰。双油拥上宰，四海羡临邛。先路声华远，离京诏旨重。岁除今向尽，春色即相逢。嫩叶抽赪蕊，新苔长翠茸。冰销鱼潎潎，林暖鸟噰噰。泉落闻难尽，花开看不供。青城方眷恋，黄阁竟从容。计日归台席，还听长乐钟。
和座主相公西亭秋日即事:西亭秋望好，宁要更垂帘。夫子墙还峻，酂侯宅过谦。微风红叶下，新雨绿苔黏。窗外松初长，栏中药旋添。海图装玉轴，书目记牙签。竹色晴连地，山光远入檐。酒浓杯稍重，诗冷语多尖。属和才虽浅，题高免客嫌。
和秘书崔少监春日游青龙寺僧院:官清书府足闲时，晓起攀花折柳枝。九陌城中寻不尽，千峰寺里看相宜。高人酒味多和药，自古风光只属诗。见说往来多静者，未知前日更逢谁。
和李绅助教不赴看花:笑辞聘礼深坊住，门馆长闲似退居。太学官资清品秩，高人公事说经书。年华未是登朝晚，春色何因向酒疏。且看牡丹吟丽句，不知此外复何如。
和令狐六员外直夜即事寄上相公:霜台同处轩窗接，粉署先登语笑疏。皓月满帘听玉漏，紫泥盈手发天书。吟诗清美招闲客，对酒逍遥卧直庐。荣贵人间难有比，相公离此十年余。
和裴令公游南庄忆白二十、韦七二宾客:四郊初雨歇，高树滴犹残。池满红莲湿，云收绿野宽。花开半山晓，竹动数村寒。斗雀翻衣袂，惊鱼触钓竿。樽前多野客，膝下尽郎官。劚石通泉脉，移松出药栏。关东分务重，天下似公难。半醉思韦白，题诗染彩翰。
答胡遇:一会一分离，贫游少定期。酒多为客稳，米贵入城迟。晴日偷将睡，秋山乞与诗。纵然眉得展，不似见君时。
答友人招游:不来知尽怪，失意懒春游。闻鸟宁惊梦，看花怕引愁。赌棋招敌手，沽酒自扶头。何似华筵上，推辞候到筹。
酬卢汀谏议:粟如流水帛如山，依念仓边语笑间。篇什纵横文案少，亲朋撩乱吏人闲。杯觞引满从衣湿，墙壁书多任手顽。遥贺来年二三月，彩衣先辈过春关。
酬光禄田卿六韵见寄:以病辞朝谒，迂疏种药翁。心弥念鱼鸟，诏遣理兵戎。绕户旌旗影，吹人鼓角风。雪晴嵩岳顶，树老陕城宫。莅职才微薄，归山路未通。名卿诗句峭，诮我在关东。
酬杨汝士尚书喜人移居:未得沧江外，衰残读药书。圣朝优上秩，仁里许闲居。树对枝相接，泉同井不疏。酬章深自鄙，欲寄复踌躇。
喜胡遇至:穷居稀出入，门户满尘埃。病少闲人问，贫唯密友来。茅斋从扫破，药酒遣生开。多事经时别，还愁不宿回。就林烧嫩笋，绕树拣香梅。相对题新什，迟成举罚杯。
喜贾岛至:布囊悬蹇驴，千里到贫居。饮酒谁堪伴，留诗自与书。爱眠知不醉，省语似相疏。军吏衣裳窄，还应暗笑余。
喜喻凫至:欲出心还懒，闲吟绕寝床。道书虫食尽，酒律客偷将。愁至为多病，贫来减得狂。见君何所似，如热得清凉。
喜雍陶秋夜访宿:晓立侍炉烟，夜归蓬荜眠。露华明菊上，萤影灭灯前。清漏和砧叠，栖禽与叶连。高人来此宿，为似在山颠。
喜贾岛雨中访宿:雨里难逢客，闲吟不复眠。虫声秋并起，林色夜相连。爱酒此生里，趋朝未老前。终须携手去，沧海棹鱼船。
喜马戴冬夜见过期无可上人不至:客来初夜里，药酒自开封。老渐多归思，贫惟长病容。苦寒灯焰细，近晓鼓声重。僧可还相舍，深居闭古松。内殿臣相命，开樽话旧时。夜钟催鸟绝，积雪阻僧期。林静寒声远，天阴曙色迟。今宵复何夕，鸣珮坐相随。
寻僧不遇:入门愁自散，不假见僧翁。花落煎茶水，松生醒酒风。拂床寻古画，拔刺看新丛。别有游人见，多疑住此中。
奉和前司封苏郎中喜严常侍萧给事见访惊斑鬓之什:绕鬓沧浪有几茎，珥貂相问夕郎惊。只应为酒微微变，不是因年渐渐生。东观诗成号良史，中台官罢揖高名。即提彩笔裁天诏，谁得吟诗自在行。
和李补阙曲江看莲花:露荷迎曙发，灼灼复田田。乍见神应骇，频来眼尚颠。光凝珠有蒂，焰起火无烟。粉腻黄丝蕊，心重碧玉钱。日浮秋转丽，雨洒晚弥鲜。醉艳酣千朵，愁红思一川。绿茎扶萼正，翠菂满房圆。淡晕还殊众，繁英得自然。高名犹不厌，上客去争先。景逸倾芳酒，怀浓习彩笺。海霞宁有态，蜀锦不成妍。客至应消病，僧来欲破禅。晓多临水立，夜只傍堤眠。金似明沙渚，灯疑宿浦船。风惊丛乍密，鱼戏影微偏。秾彩烧晴雾，殷姿缬碧泉。画工投粉笔，宫女弃花钿。鸟恋惊难起，蜂偷困不前。绕行香烂熳，折赠意缠绵。谁计江南曲，风流合管弦。
咏南池嘉莲:芙蓉池里叶田田，一本双花出碧泉。浓淡共妍香各散，东西分艳蒂相连。自知政术无他异，纵是祯祥亦偶然。四野人闻皆尽喜，争来入郭看嘉莲。
杨柳枝词五首:黄金丝挂粉墙头，动似颠狂静似愁。游客见时心自醉，无因得见谢家楼。叶叶如眉翠色浓，黄莺偏恋语从容。桥边陌上无人识，雨湿烟和思万重。江上东西离别饶，旧条折尽折新条。亦知春色人将去，犹胜狂风取次飘。二月杨花触处飞，悠悠漠漠自东西。谢家咏雪徒相比，吹落庭前便作泥。江亭杨柳折还垂，月照深黄几树丝。见说隋堤枯已尽，年年行客怪春迟。
闻蝉寄贾岛:秋来吟更苦，半咽半随风。禅客心应乱，愁人耳愿聋。雨晴烟树里，日晚古城中。远思应难尽，谁当与我同。
拾得古砚:僻性爱古物，终岁求不获。昨朝得古砚，黄河滩之侧。念此黄河中，应有昔人宅。宅亦作流水，斯砚未变易。波澜所激触，背面生罅隙。质状朴且丑，今人作不得。捧持且惊叹，不敢施笔墨。或恐先圣人，尝用修六籍。置之洁净室，一日三磨拭。大喜豪贵嫌，久长得保惜。
咏贵游:贵游多爱向深春，到处香凝数里尘。红杏花开连锦障，绿杨阴合拂朱轮。凤凰尊畔飞金盏，丝竹声中醉玉人。日暮垂鞭共归去，西园宾客附龙鳞。
喜览泾州卢侍御诗卷:新诗十九首，丽格出青冥。得处神应骇，成时力尽停。正愁闻更喜，沈醉见还醒。自是天才健，非关笔砚灵。
腊日猎:健夫结束执旌旗，晓度长江自合围。野外狐狸搜得尽，天边鸿雁射来稀。苍鹰落日饥唯急，白马平川走似飞。蜡节畋游非为己，莫惊刺史夜深归。
成名后留别从兄:一辞山舍废躬耕，无事悠悠住帝城。为客衣裳多不稳，和人诗句固难精。几年秋赋唯知病，昨日春闱偶有名。却出关东悲复喜，归寻弟妹别仁兄。
闲居:日日门长闭，怜家亦懒过。头风春饮苦，眼晕夜书多。幽鸟偏栖竹，凡人笑种莎。近来难得酒，无计奈愁何。
句:天遥来雁小，江阔去帆孤。南陌游人回首去，东林道者杖藜归。萄藤洞庭头，引叶漾盈摇。皎洁钩高挂，玲珑影落寮。阴烟压幽屋，濛密梦冥苗。清秋青且翠，冬到冻都凋。
送分定归灵夏:南游多老病，见说讲经稀。塞寺几僧在，关城空自归。带河衰草断，映日旱沙飞。却到禅斋后，边军识衲衣。
送表兄东南游:山水叠层层，吾兄涉又登。挂帆春背雁，寻磬夜逢僧。雪溜悬衡岳，江云盖秣陵。评文永不忘，此说是中兴。
赠胡僧:瘦形无血色，草屦著行穿。闲话似持咒，不眠同坐禅。背经来汉地，袒膊过冬天。情性人难会，游方应信缘。
赠朱庆馀校书:风泉尽结冰，寒梦彻西陵。越信楚城得，远怀中夜兴。树停沙岛鹤，茶会石桥僧。寺阁边官舍，行吟过几层。
出关后寄贾岛:故国知何处，西风已度关。归人值落叶，远路入寒山。多难喜相识，久贫宁自闲。唯将往来信，遥慰别离颜。
京口赠崔固:积雨晴时近，西风叶满泉。相逢嵩岳客，共听楚城蝉。宿馆横秋岛，归帆涨远田。别多还寂寞，不似剡中年。
春喜友人至山舍:鸟鸣春日晓，喜见竹门开。路自高岩出，人骑大马来。折花林影断，移石洞阴回。更欲留深语，重城暮色催。
春日重至南徐旧居:绿水阴空院，春深喜再来。独眠从草长，留酒看花开。过雨还山出，向风孤鸟回。忽思秋夕事，云物却悠哉。
赠神遘上人:草履蒲团山意存，坐看庭木长桐孙。行斋罢讲仍香气，布褐离床带雨痕。夏满寻医还出寺，晴来晒疏暂开门。道情淡薄闲愁尽，霜色何因入鬓根。
送灵溪李侍郎:貂裘离阙下，初佐汉元勋。河偃流澌叠，沙晴远树分。牛羊下暮霭，鼓角调寒云。中夕萧关宿，边声不可闻。
送姚郎中罢郡游越:逍遥方罢郡，高兴接东瓯。几处行杉径，何时宿石楼。湘声穿古窦，华影在空舟。惆怅云门路，无因得从游。
送李式:潇湘路杳然，清兴起秋前。去寺多随磬，看山半在船。绿云天外鹤，红树雨中蝉。莫使游华顶，逍遥更过年。
送人南游:南京路悄然，欹石漱流泉。远寺寒云外，扬帆暑雨前。雁行回晓岫，蜃色上湖田。更想清吟处，多同隐者眠。
送象上人还山中:竹锡与袈裟，灵山笑暗霞。泉痕生净藓，烧力落寒花。高户闲听雪，空窗静捣茶。终期宿华顶，须会说三巴。
陈氏园林:当门三四峰，高兴几人同。寻鹤新泉外，留僧古木中。蝉鸣槐叶雨，鱼散芰荷风。多喜陪幽赏，清吟绕石丛。
题崔中丞北斋:湖近草侵庭，秋来道兴生。寒潮添井味，远漏带松声。放卷听泉坐，寻僧踏雪行。何年各无事，高论宿青城。
题崔行先石室别墅:山空水绕篱，几日此栖迟。采菊频秋醉，留僧拟夜棋。桂阴生野菌，石缝结寒澌。更喜连幽洞，唯君与我知。
咏春风:动地经天物不伤，高情逸韵住何方。扶持燕雀连天去，断送杨花尽日狂。绕桂月明过万户，弄帆晴晚渡三湘。孤云虽是无心物，借便吹教到帝乡。
一枝花:几树晴葩映水开，乱红狼藉点苍苔。东风留得残枝在，为惜余芳独看来。
上浙东元相:婺女星边喜气频，越王台上坐诗人。雪晴山水勾留客，风暖旌旗计会春。黎庶已同猗顿富，烟花却为相公贫。何言禹迹无人继，万顷湖田又斩新。
次韵和光禄钱卿二首:大隐严城内，闲门向水开。扇风知暑退，树影觉秋来。望远云生海，行稀砌长苔。废兴今古事，何必叹池灰。闲论忧王室，愁眉仗酒开。方嗟三覆役，又喜四愁来。晨起萤穿竹，晡餐鸟下苔。同期阳月至，灵室祝葭灰。
题上皇观:烟霞星盖七星坛，想像先朝驻禁銮。辇路已平栽药地，皇风犹在步虚寒。楼台瑞气晴萧索，杉桧龙身老屈蟠。翻感惠休并李郭，剑门空处望长安。
瀑布:秋河溢长空，天洒万丈布。深雷隐云壑，孤电挂岩树。沧溟晓喷寒，碧落晴荡素。非趋下流急，热使不得住。
和滕迈先辈伤马:浮云变化失龙儿，始忆嘶风喷沫时。蹄想尘中翻碧玉，尾休烟里掉青丝。曾同客舍吞饥渴，久共名场踏嶮巇。今日枥前兴一叹，不关行李乏金羁。
梦乡:家住吴王旧苑东，屋头山水胜屏风。寻常梦在秋江上，钓艇游扬藕叶中。
长安秋夜:田家无五行，水旱卜蛙声。牛犊乘春放，儿童候暖耕。池塘烟未起，桑柘雨初晴。步晚香醪熟，村村自送迎。
游云际寺:衫袖拂青冥，推鞍上翠屏。尘埃辞马尾，城阙入窗棂。云领浮名去，钟撞大梦醒。茫茫山下事，满眼送流萍。
淮南李相公绅席上赋春雪:六出花飞处处飘，粘窗著砌上寒条。朱门到晓难盈尺，尽是三军喜气消。
游地肺:市朝扰扰千古，林壑冥冥四贤。黄鹤不归丹灶，白云自养芝田。溪滩永夜流月，羽翼清秋在天。高迹无人更蹑，碧峰寥落孤烟。
鸟散馀花落:春晓游禽集，幽庭几树花。坐来惊艳色，飞去堕晴霞。翅拂繁枝落，风添舞影斜。彩云飘玉砌，绛雪下仙家。分散音初静，凋零蕊带葩。空阶瞻玩久，应共惜年华。
江南行:水光春色满江天，蘋叶风吹荷叶钱。香蚁翠旗临岸市，艳娥红袖渡江船。晓惊白鹭联翩雪，浪蹙青茭潋滟烟。不怕江洲芳草暮，待将秋兴折湖莲。
赠元和十三年登第进士:春官南院粉墙东，地色初分月色红。文字一千重马拥，喜欢三十二人同。眼看鱼变辞凡水，心逐鹦飞出瑞风。莫怪云泥从此别，总曾惆怅去年中。
离家:步步远晨昏，凄心出里门。见乌唯有泪，看雁更伤魂。宿酒宁辞醉，回书讳苦言。野人应怪笑，不解爱田园。
送人至岭南:度岭春风暖，花多不识名。瘴烟迷月色，巴路傍溪声。畏药将银试，防蛟避水行。知君怜酒兴，莫杀醉猩猩。
长安夜游:凤城连夜九门通，帝女皇妃出汉宫。千乘宝莲珠箔卷，万条银烛碧纱笼。歌声缓过青楼月，香霭潜来紫陌风。长乐晓钟归骑后，遗簪堕珥满街中。
句:愁声秋绕杵，寒色碧归山。送将欢笑去，收得寂寥回。
寒食:玉轮江上雨丝丝，公子游春醉不知。翦渡归来风正急，水溅鞍帕嫩鹅儿。
遣兴:果窥丹灶鹤，莫羡白头翁。日月仙壶外，筋骸药臼中。云归无定所，鸟迹不留空。何必劳方寸，岖崎问远公。
劝酒:不向花前醉，花应解笑人。只忧连夜雨，又过一年春。日日无穷事，区区有限身。若非杯酒里，何以寄天真。
题黄山汤院:楚镇惟黄岫，灵泉浴圣源。煎熬何处所，炉炭孰司存。沙暖泉长拂，霜笼水更温。不疏还自决，虽挠未尝浑。地启岩为洞，天开石作盆。常留今日色，不减故年痕。阴焰潜生海，阳光暗烛坤。定应邻火宅，非独过焦原。龙讶经冬润，莺疑满谷暄。善烹寒食茗，能变早春园。及物功何大，随流道益尊。洁斋齐物主，疗病夺医门。外秘千峰秀，旁通百潦奔。禅家休问疾，骚客罢招魂。卧理黔川守，分忧汉主恩。惨伤因有暇，徒御诫无喧。痒闷头风切，爬搔臂力烦。披榛通白道，束马置朱幡。谢屐缘危磴，戎装逗远村。慢游登竹径，高步入山根。崖巘差行灶，蓬茅过小轩。御寒增帐幕，甃影尽玙璠。不与华池语，宁将浴室论。洗心过顷刻，浸发迨朝暾。汗洽聊箕踞，支羸暂虎蹲。濯缨闲更入，漱齿渴仍吞。气燠胜重絸，风和敌一尊。适来还蹭蹬，复出又攀援。形秽忻除垢，神嚣喜破昏。明夷徵立象，既济感文言。已阂眠沙麂，仍妨卧石猿。香驱蒸雾起，烟霿湿云屯。破险更祠宇，凭高易庙垣。旧基绝仄足，新构忽行鹓。胜地非无栋，征途遽改辕。贪程归路远，折政讼庭繁。兴往留年月，诗成遗子孙。已镌东壁石，名姓寄无垠。
太和公主还宫:二纪烟尘外，凄凉转战归。胡笳悲蔡琰，汉使泣明妃。金殿更戎幄，青祛换毳衣。登车随伴仗，谒庙入中闱。汤沐疏封在，关山故梦非。笑看鸿北向，休咏鹊南飞。宫髻怜新样，庭柯想旧围。生还侍儿少，熟识内家稀。凤去楼扃夜，鸾孤匣掩辉。应怜禁园柳，相见倍依依。
夏日会修行段将军宅:爱君书院静，莎覆藓阶浓。连穗古藤暗，领雏幽鸟重。樽前迎远客，林杪见晴峰。谁谓朱门内，云山满座逢。
送友人及第归苏州:见君先得意，希我命还通。不道才堪并，多缘蹇共同。鹤鸣荒苑内，鱼跃夜潮中。若问家山路，知连震泽东。
天津桥晚望:晴登洛桥望，寒色古槐稀。流水东不息，翠华西未归。云收中岳近，钟出后宫微。回首禁门路，群鸦度落晖。
夏夜汉渚归舟即事:扁舟江濑尽，归路海山青。巨浸分圆象，危樯入众星。雨遥明电影，蜃晓识楼形。不是长游客，那知造化灵。
酬陈摽评事喜及第与段何共贻:至公平得意，自喜不因媒。榜入金门去，名从玉案来。欢情听鸟语，笑眼对花开。若拟华筵贺，当期醉百杯。
关试后嘉会里闻蝉感怀呈主司:昔闻惊节换，常抱异乡愁。今听当名遂，方欢上国游。吟才依树午，风已报庭秋。并觉声声好，怀恩忽泪流。
行经褒城寄兴元姚从事:往岁客龟城，同时听鹿鸣。君兼莲幕贵，我得桂枝荣。栈阁危初尽，褒川路忽平。心期一壶酒，静话别离情。
赋得江边柳送陈许郭员外:拂水复含烟，行分古岸边。春风正摇落，客思共悠然。絮急频萦水，根灵复系船。微阴覆离岸，只此醉昏眠。
武宗挽歌词二首:睿略皇威远，英风帝业开。竹林方受位，薤露忽兴哀。静塞妖星落，和戎贵主回。龙髯不可附，空见望仙台。苍生期渐泰，皇道欲中兴。国用销灵像，农功复冗僧。冕旒辞北阙，歌舞怨西陵。惟有金茎石，长宵对玉绳。
斜谷邮亭玩海棠花:忽识海棠花，令人只叹嗟。艳繁惟共笑，香近试堪夸。驻骑忘山险，持杯任日斜。何川是多处，应绕羽人家。
长安清明言怀:明时帝里遇清明，还逐游人出禁城。九陌芳菲莺自啭，万家车马雨初晴。客中下第逢今日，愁里看花厌此生。春色来年谁是主，不堪憔悴更无成。
出塞即事二首:塞山行尽到乌延，万顷沙堆见极边。河上月沉鸿雁起，碛中风度犬羊膻。席箕草断城池外，护柳花开帐幕前。此处游人堪下泪，更闻终日望狼烟。贺兰山便是戎疆，此去萧关路几荒。无限城池非汉界，几多人物在胡乡。诸侯持节望吾土，男子生身负我唐。回望风光成异域，谁能献计复河湟。
送李相公昭义平复起彼宣慰员外副行:天井虽收寇未平，所司促战急王程。晓驰云骑穿花去，夜与星郎带月行。新咏尽题关外事，故乡因过洛阳城。时逢寒食游人识，竟说从来有大名。
哭韩将军:将军不复见仪形，笑语随风入杳冥。战马旧骑嘶引葬，歌姬新嫁哭辞灵。功勋客问求为志，服玩僧收与转经。寂寞一家春色里，百花开落满山庭。
秋夜长安病后作:秋中帝里经旬雨，晴后蝉声更不闻。牢落闲庭新病起，故乡南去雁成群。
游天台山:崔嵬海西镇，灵迹传万古。群峰日来朝，累累孙侍祖。三茅即拳石，二室犹块土。傍洞窟神仙，中岩宅龙虎。名从乾取象，位与坤作辅。鸾鹤自相群，前人空若瞽。巉巉割秋碧，娲女徒巧补。视听出尘埃，处高心渐苦。才登招手石，肘底笑天姥。仰看华盖尖，赤日云上午。奔雷撼深谷，下见山脚雨。回首望四明，矗若城一堵。昏晨邈千态，恐动非自主。控鹄大梦中，坐觉身栩栩。东溟子时月，却孕元化母。彭蠡不盈杯，浙江微辨缕。石梁屹横架，万仞青壁竖。却瞰赤城颠，势来如刀弩。盘松国清道，九里天莫睹。穹崇上攒三，突兀傍耸五。空崖绝凡路，痴立麋与麈。邈峻极天门，觑深窥地户。金庭路非远，徒步将欲举。身乐道家流，惇儒若一矩。行寻白云叟，礼象登峻宇。佛窟绕杉岚，仙坛半榛莽。悬崖与飞瀑，险喷难足俯。海眼三井通，洞门双阙拄。琼台下昏侧，手足前采乳。但造不死乡，前劳何足数。
送蜀客:楚客去岷江，西南指天末。平生不达意，万里船一发。行行三峡夜，十二峰顶月。哀猿别曾林，忽忽声断咽。嘉陵水初涨，岩岭耗积雪。不妨高唐云，却藉宋玉说。峨眉远凝黛，脚底谷洞穴。锦城昼氲氲，锦水春活活。成都滞游地，酒客须醉杀。莫恋卓家垆，相如已屑屑。
西江行:日下西塞山，南来洞庭客。晴空一鸟渡，万里秋江碧。惆怅异乡人，偶言空脉脉。
酬郑模司直见寄:故人沧海曲，聊复话平生。喜是狂奴态，羞为老婢声。宦途终日薄，身事长年轻。犹赖书千卷，长随一棹行。
寄朗州徐员外:江岭昔飘蓬，人间值俊雄。关西今孔子，城北旧徐公。清夜游何处，良辰此不同。伤心几年事，一半在湖中。
送曾黯游夔州:不远夔州路，层波滟滪连。下来千里峡，入去一条天。树色秋帆上，滩声夜枕前。何堪正危侧，百丈半山颠。
赠契衡上人:小门开板阁，终日是逢迎。语笑人同坐，修持意别行。水花秋始发，风竹夏长清。一恨凄惶久，怜师记姓名。
题僧壁:出门无一事，忽忽到天涯。客地多逢酒，僧房却厌花。棋因王粲覆，鼓是祢衡挝。自喜疏成品，生前不怨嗟。
送杨秀才游蜀:鄂渚逢游客，瞿塘上去船。峡深明月夜，江静碧云天。旧俗巴渝舞，新声蜀国弦。不堪挥惨恨，一涕自潸然。
送杨秀才往夔州:鄂渚逢游客，瞿塘上去船。江连万里海，峡入一条天。鸟影沉沙日，猿声隔树烟。新诗逢北使，为草几巴笺。
途中逢李道实游蔡州:征马汉江头，逢君上蔡游。野桥经亥市，山路过申州。僻地人行涩，荒林虎迹稠。殷勤话新守，生物赖诸侯。
送韦正字析贯赴制举:可爱汉文年，鸿恩荡海壖。木鸡方备德，金马正求贤。大战希游刃，长途在著鞭。伫看晁董策，便向史中传。
题赠志凝上人:悟色身无染，观空事不生。道心长日笑，觉路几年行。片月山林静，孤云海棹轻。愿为尘外契，一就智珠明。
寄灵澈上人:老僧何处寺，秋梦绕江滨。独树月中鹤，孤舟云外人。荣华长指幻，衰病久观身。应笑无成者，沧洲垂一轮。
溪行寄京师故人道侣:白日长多事，清溪偶独寻。云归秋水阔，月出夜山深。坐想天涯去，行悲泽畔吟。东郊故人在，应笑未抽簪。
赠僧云栖:麈尾与筇枝，几年离石坛。梵余林雪厚，棋罢岳钟残。开卷喜先悟，漱瓶知早寒。衡阳寺前雁，今日到长安。
奉和令狐相公送陈肱侍御:高馆动离瑟，亲宾聊叹稀。笑歌情不尽，欢待礼无违。清露府莲结，碧云皋鹤飞。还家与□惠，雨露岂殊归。
江城晚眺:重槛构云端，江城四郁盘。河流出郭静，山色对楼寒。浪草侵天白，霜林映日丹。悠然此江思，树杪几樯竿。
喜王子载话旧:相逢青眼日，相叹白头时。累话三朝事，重看一局棋。欢娱非老大，成长是婴儿。且尽尊中物，无烦更后期。
访许用晦:远郭日曛曛，停桡一访君。小桥通野水，高树入江云。酒兴曾无敌，诗情旧逸群。怪来音信少，五十我无闻。
公子行:春色满城池，杯盘著处移。镫金斜雁子，鞍帕嫩鹅儿。买笑歌桃李，寻歌折柳枝。可怜明月夜，长是管弦随。
读始兴公传:殁世议方存，升平道几论。诗情光日月，笔力动乾坤。乱首光雄算，朝纲在典坟。明时封禅绩，山下见丘门。
江西道中作三首:日落江村远，烟云度几重。问人孤驿路，驱马乱山峰。夜入霜林火，寒生水寺钟。凄凉哭途意，行处又饥凶。西江江上月，远远照征衣。夜色草中网，秋声林外机。渚田牛路熟，石岸客船稀。无复是乡井，鹧鸪聊自飞。秋滩一望平，远远见山城。落日啼乌桕，空林露寄生。烧畬残火色，荡桨夜溪声。况是会游处，桑田小变更。
题陆墉金沙洞居:东溪泉一眼，归卧惬高疏。决水金沙静，梯云石壁虚。细吟搔短发，深话笑长裾。莫道遗名品，尝闻入洛初。
题陆敦礼山居伏牛潭:伏牛真怪事，余胜几人谙。日彩沉青壁，烟容静碧潭。泛心何虑冷，漱齿讵忘甘。幸挈壶中物，期君正兴酣。
觱篥:一管妙清商，纤红玉指长。雪藤新换束，霞锦旋抽囊。并揭声犹远，深含曲未央。坐中知密顾，微笑是周郎。
题平望驿:一派吴兴水，西来此驿分。路遥经几日，身去是孤云。雨气朝忙蚁，雷声夜聚蚊。何堪秋草色，到处重离群。
洞房燕:清晓洞房开，佳人喜燕来。乍疑钗上动，轻似掌中回。暗语临窗户，深窥傍镜台。新妆正含思，莫拂画梁埃。
濠州水馆:高阁去烦燠，客心遂安舒。清流中浴鸟，白石下游鱼。秋树色凋翠，夜桥声袅虚。南轩更何待，坐见玉蟾蜍。
石头城寺:山势抱烟光，重门突兀傍。连檐金像阁，半壁石龛廊。碧树丛高顶，清池占下方。徒悲宦游意，尽日老僧房。
乌夜啼:忽忽南飞返，危丝共怨凄。暗霜移树宿，残夜绕枝啼。咽绝声重叙，愔淫思乍迷。不妨还报喜，误使玉颜低。
题馀杭县龙泉观:四回山一面，台殿已嵯峨。中路见山远，上方行石多。天晴花气漫，地暖鸟音和。徒漱葛仙井，此生其奈何。
题普贤寺:何人知寺路，松竹暗春山。潭黑龙应在，巢空鹤未还。经年来客倦，半日与僧闲。更共尝新茗，闻钟笑语间。
题招隐寺:千年戴颙宅，佛庙此崇修。古井人名在，清泉鹿迹幽。竹光寒闭院，山影夜藏楼。未得高僧旨，烟霞空暂游。
忆游天台寄道流:忆昨天台到赤城，几朝仙籁耳中生。云龙出水风声过，海鹤鸣皋日色清。石笋半山移步险，桂花当洞拂衣轻。今来尽是人间梦，刘阮茫茫何处行。
公子行:锦堂昼永绣帘垂，立却花骢待出时。红粉美人擎酒劝，青衣年少臂鹰随。轻将玉杖敲花片，旋把金鞭约柳枝。近地独游三五骑，等闲行傍曲江池。
和杜牧之齐山登高:秋溪南岸菊霏霏，急管烦弦对落晖。红叶树深山径断，碧云江静浦帆稀。不堪孙盛嘲时笑，愿送王弘醉夜归。流落正怜芳意在，砧声徒促授寒衣。
题于越亭:扁舟亭下驻烟波，十五年游重此过。洲觜露沙人渡浅，树稍藏竹鸟啼多。山衔落照欹红盖，水蹙斜文卷绿罗。肠断中秋正圆月，夜来谁唱异乡歌。
寄献萧相公:东去江干是胜游，鼎湖兴望不堪愁。谢安近日违朝旨，傅说当时允帝求。暂向聊城飞一箭，长为沧海系扁舟。分明此事无人见，白首相看未肯休。
题灵隐寺师一上人十韵:八十空门子，深山土木骸。片衣闲自衲，单食老长斋。道性终能遣，人情少不乖。樔枸居上院，薜荔俯层阶。洗钵前临水，窥门外有柴。朗吟挥竹拂，高楫曳芒鞋。迸笋斜穿坞，飞泉下喷崖。种花忻土润，拨石虑沙埋。旧往师招隐，初临我咏怀。何当缘兴玩，更为表新牌。
华清宫和杜舍人:五十年天子，离宫旧粉墙。登封时正泰，御宇日初长。上位先名实，中兴事宪章。举戎轻甲胄，余地取河湟。道帝玄元祖，儒封孔子王。因缘百司署，丛会一人汤。渭水波摇绿，秦山草半黄。马头开夜照，鹰眼利星芒。下箭朱弓满，鸣鞭皓腕攘。畋思获吕望，谏祇避周昌。兔迹贪前逐，枭心不早防。几添鹦鹉劝，频赐荔支尝。月锁千门静，天高一笛凉。细音摇翠佩，轻步宛霓裳。祸乱根潜结，升平意遽忘。衣冠逃犬虏，鼙鼓动渔阳。外戚心殊迫，中途事可量。雪埋妃子貌，刃断禄儿肠。近侍烟尘隔，前踪辇路荒。益知迷宠佞，惟恨丧忠良。北阙尊明主，南宫逊上皇。禁清馀凤吹，池冷映龙光。祝寿山犹在，流年水共伤。杜鹃魂厌蜀，蝴蝶梦悲庄。雀卵遗雕栱，虫丝罥画梁。紫苔侵壁润，红树闭门芳。守吏齐鸳瓦，耕民得翠珰。欢康昔时乐，讲武旧兵场。暮草深岩霭，幽花坠径香。不堪垂白叟，行折御沟杨。
莫愁乐:侬居石城下，郎到石城游。自郎石城出，长在石城头。
襄阳乐:大堤花月夜，长江春水流。东风正上信，春夜特来游。
江南逢故人:河洛多尘事，江山半旧游。春风故人夜，又醉白蘋洲。
春莺啭:兴庆池南柳未开，太真先把一枝梅。内人已唱春莺啭，花下傞傞软舞来。
大酺乐二首:车驾东来值太平，大酺三日洛阳城。小儿一伎竿头绝，天下传呼万岁声。紫陌酺归日欲斜，红尘开路薛王家。双鬟笑说楼前鼓，两仗争轮好落花。
赠处士:小径上山山甚小，每怜僧院笑僧禅。人间莫道无难事，二十年来已是玄。
悖拏儿舞:春风南内百花时，道唱梁州急遍吹。揭手便拈金碗舞，上皇惊笑悖拏儿。
长门怨:日映宫墙柳色寒，笙歌遥指碧云端。珠铅滴尽无心语，强把花枝冷笑看。
感归:行却江南路几千，归来不把一文钱。乡人笑我穷寒鬼，还似襄阳孟浩然。
经旧游:去年来送行人处，依旧虫声古岸南。斜日照溪云影断，水葓花穗倒空潭。
过阴陵:壮士凄惶到山下，行人惆怅上山头。生前此路已迷失，寂寞孤魂何处游。
纵游淮南:十里长街市井连，月明桥上看神仙。人生只合扬州死，禅智山光好墓田。
登乐游原:几年诗酒滞江干，水积云重思万端。今日南方惆怅尽，乐游原上见长安。
容儿钵头:争走金车叱鞅牛，笑声唯是说千秋。两边角子羊门里，犹学容儿弄钵头。
热戏乐:热戏争心剧火烧，铜槌暗热不相饶。上皇失喜宁王笑，百尺幢竿果动摇。
题青龙寺:二十年沈沧海间，一游京国也应闲。人人尽到求名处，独向青龙寺看山。
听简上人吹芦管三首:蜀国僧吹芦一枝，陇西游客泪先垂。至今留得新声在，却为中原人不知。细芦僧管夜沈沈，越鸟巴猿寄恨吟。吹到耳边声尽处，一条丝断碧云心。月落江城树绕鸦，一声芦管是天涯。分明西国人来说，赤佛堂西是汉家。
枫桥:长洲苑外草萧萧，却算游城岁月遥。唯有别时今不忘，暮烟疏雨过枫桥。
和于中丞登越王楼见寄:高情推谢守，善政属绵州。未落紫泥诏，闲登白雪楼。晴江如送日，寒岭镇迎秋。满壁朝天士，唯予不系舟。
和项斯游头陀寺上方:步入桃源里，晴花更满枝。峰回山意旷，林杳竹光迟。远寺寻龙藏，名香发雁池。间能将远语，况及上阳时。
同乐天中秋夜洛河玩月二首:清洛半秋悬璧月，彩船当夕泛银河。苍龙颔底珠皆没，白帝心边镜乍磨。海上几时霜雪积，人间此夜管弦多。须知天地为炉意，尽取黄金铸作波。不热不寒三五夕，晴川明月正相临。千珠竞没苍龙颔，一镜高悬白帝心。几处凄凉缘地远，有时惆怅值云阴。如何清洛如清昼，共见初升又见沈。
和邢郎中病中重阳强游乐游原:嘉晨令节共陶陶，风景牵情并不劳。晓日整冠兰室静，秋原骑马菊花高。晴光一一呈金刹，诗思浸浸逼水曹。何必销忧凭外物，只将清韵敌春醪。
春色满皇州:寒销山水地，春遍帝王州。北阙晴光动，南山喜气浮。夭红妆暖树，急绿走阴沟。思妇开香阁，王孙上玉楼。氛氲直城北，骀荡曲江头。今日灵台下，翻然却是愁。
酬卢郎中游寺见招不遇:偶出送山客，不知游梵宫。秋光古松下，谁伴一仙翁。
发交州日留题解炼师房:久喜房廊接，今成道路赊。明朝回首处，此地是天涯。
酬唐仁烈相别后喜阻风未发见寄:离心一起泪双流，春浪无情也白头。风若有知须放去，莫教重别又重愁。
上下七盘二首:斗回山路掩皇州，二载欢娱一望休。从此万重青嶂合，无因更得重回头。商山半月雨漫漫，偶值新晴下七盘。山似换来天似洗，可怜风日到长安。
杨柳枝词:已作绿丝笼晓日，又成飞絮扑晴波。隋家不合栽杨柳，长遣行人春恨多。
上宣州沈大夫:科名继世古来稀，高步何年下紫微。帝命几曾移重镇，时清犹望领春闱。登朝旧友常思见，开幕贤人并望归。今日得游风化地，却回沧海有光辉。
题仙游寺:石抱龙堂藓石干，山遮白日寺门寒。长松瀑布饶奇状，曾有仙人驻鹤看。
公子行:闲从结客冶游时，忘却红楼薄暮期。醉上黄金堤上去，马鞭捎断绿杨丝。
发凤翔后涂中怀田少府:识君春未半，意欲住经秋。见酒连诗句，逢花跋马头。别来唯独宿，梦里尚同游。所在求飧过，无因离得愁。
送韦繇校书赴浙东幕:丞相辟书新，秋关独去人。官离芸阁早，名占甲科频。水驿迎船火，山城候骑尘。湖边寄家久，到日喜荣亲。
重过惟贞上人院:老去唯求静，都忘外学名。扫床秋叶满，对客远云生。香閤闲留宿，晴阶暖共行。窗西暮山色，依旧入诗情。
与石昼秀才过普照寺:问人知寺路，松竹暗春山。潭黑龙应在，巢空鹤未还。经年为客倦，半日与僧闲。更共尝新茗，闻钟笑语间。
送僧游缙云:但望青山去，何山不是缘。寺幽堪讲律，月冷称当禅。水落无风夜，猿吟欲雨天。寻师若有路，终作缓归年。
题蔷薇花:四面垂条密，浮阴入夏清。绿攒伤手刺，红堕断肠英。粉著蜂须腻，光凝蝶翅明。雨中看亦好，况复值初晴。
和刘补阙秋园寓兴之什十首:闲园清气满，新兴日堪追。隔水蝉鸣后，当檐雁过时。雨余槐穟重，霜近药苗衰。不以朝簪贵，多将野客期。谁言高静意，不异在衡茅。竹冷人离洞，天晴鹤出巢。深篱藏白菌，荒蔓露青匏。几见中宵月，清光坠树梢。逍遥人事外，杖屦入杉萝。草色寒犹在，虫声晚渐多。静逢山鸟下，幽称野僧过。几许新开菊，闲从落叶和。留情清景宴，朝罢有馀闲。蝶散红兰外，萤飞白露间。墙高微见寺，林静远分山。吟足期相访，残阳自掩关。深斋尝独处，讵肯厌秋声。翠筱寒愈静，孤花晚更明。每因逢石坐，多见抱书行。入夜听疏杵，遥知耿此情。苍翠经宵在，园庐景自深。风凄欲去燕，月思向来砧。碧石当莎径，寒烟冒竹林。杯瓢闲寄咏，清绝是知音。门巷唯苔藓，谁言不称贫。台闲人下晚，果熟鸟来频。石脉潜通井，松枝静离尘。残蔬得晴后，又见一番新。卷帘天色静，近濑觉衣单。蕉叶犹停翠，桐阴已爽寒。云从高处望，琴爱静时弹。正去重阳近，吟秋意未阑。竹径通邻圃，清深称独游。虫丝交影细，藤子坠声幽。积润苔纹厚，迎寒荠叶稠。闲来寻古画，未废执茶瓯。风物已萧飒，晚烟生霁容。斜分紫陌树，远隔翠微钟。宿客论文静，闲灯落烬重。无穷林下意，真得古人风。
送李馀及第归蜀:从得高科名转盛，亦言归去满城知。发时谁不开筵送，到处人争与马骑。剑路红蕉明栈阁，巴村绿树荫神祠。乡中后辈游门馆，半是来求近日诗。
送唐中丞开淘西湖夏日游泛因书示郡人:萍岸新淘见碧霄，中流相去忽成遥。空余孤屿来诗景，无复横槎碍柳条。红旆路幽山翠湿，锦帆风起浪花飘。共知浸润同雷泽，何虑川源有旱苗。
自萧关望临洮:玉关西路出临洮，风卷边沙入马毛。寺寺院中无竹树，家家壁上有弓刀。惟怜战士垂金甲，不尚游人著白袍。日暮独吟秋色里，平原一望戍楼高。
羽林郎:紫髯年少奉恩初，直阁将军尽不如。酒后引兵围百草，风前驻旆领边书。宅将公主同时赐，官与中郎共日除。大笑鲁儒年四十，腰间犹未识金鱼。
送长安罗少府:科名再得年犹少，今日休官更觉贤。去国已辞趋府伴，向家还入渡江船。雪晴新雁斜行出，潮落残云远色鲜。在处若逢山水住，到时应不及秋前。
寻僧:吟背春城出草迟，天晴紫阁赴僧期。山边树下行人少，一派新泉日午时。
送僧游温州:夏满随所适，江湖非系缘。卷经离峤寺，隔苇上秋船。水落无风夜，猿啼欲雨天。石门期独往，谢守有遗篇。
和处州严郎中游南溪:四望非人境，从前洞穴深。潭清蒲远岸，岚积树无阴。看草初移屐，扪萝忽并簪。世嫌山水僻，谁伴谢公吟。
送石协律归吴兴别业:识来无定居，此去复何如。一与耕者遇，转将朝客疏。资身唯药草，教子但诗书。曾许黄庭本，斯言岂合虚。
同卢校书游新兴寺:山深云景别，有寺亦堪过。才子将迎远，林僧气性和。潭清蒲影定，松老鹤声多。岂不思公府，其如野兴何。
送惠雅上人西游:五湖僧独往，此去与谁期。兴远常怜鹤，禅馀肯废诗。望云回寺晚，为讲到城迟。还想安居日，应当后夏时。
将之上京留别淮南书记李侍御:半似无名位，门当静处开。人心皆向德，物色不供才。酒兴春边过，军谋意外来。取名荣相府，却虑诏书催。
送虚上人游天台:青冥通去路，谁见独随缘。此地春前别，何山夜后禅。石桥隐深树，朱阙见晴天。好是修行处，师当住几年。
和处州韦使君新开南溪:地里光图谶，樵人共说深。悠然想高躅，坐使变荒岑。疏凿因殊旧，亭台亦自今。静容猿暂下，闲与鹤同寻。转旆驯禽起，褰帷瀑溜侵。石稀潭见底，岚暗树无阴。跻险难通屐，攀栖称抱琴。云风开物意，潭水识人心。携榼巡花遍，移舟惜景沈。世嫌山水僻，谁伴谢公吟。
送元处士游天台:青冥路口绝人行，独与僧期上赤城。树列烟岚春更好，溪藏冰雪夜偏明。空山雉雊禾苗短，野馆风来竹气清。若过石桥看瀑布，不妨高处便题名。
吴兴新堤:春堤一望思无涯，树势还同水势斜。深映菰蒲三十里，晴分功利几千家。谋成既不劳人力，境远偏宜隔浪花。若与青山长作固，汀洲肯恨柳丝遮。
酬萧员外见寄:麦风吹雨正徘徊，忽报书从郡阁来。道薄谬应宗伯选，诗成徒费谢公才。九霄示路空知感，十上惊魂尚未回。胜寄幸容溪馆宿，龙钟惭见妓筵开。倘期霁后陪新兴，一滴还须当一杯。
送窦秀才:江南才子日纷纷，少有篇章得似君。清话未同山寺宿，离歌已向客亭闻。梅天马上愁黄鸟，泽国帆前见白云。通籍名高年又少，回头应笑晚从军。
送僧:客行皆有为，师去是闲游。野望携金策，禅栖寄石楼。山深松翠冷，潭静菊花秋。几处题青壁，袈裟溅瀑流。
湖中闲夜遣兴:钓艇同琴酒，良宵背水滨。风波不起处，星月尽随身。浦迥湘烟卷，林香岳气春。谁知此中兴，宁羡五湖人。
旅中过重阳:一岁重阳至，羁游在异乡。登高思旧友，满目是穷荒。草际飞云片，天涯落雁行。故山篱畔菊，今日为谁黄。
叙吟:雅道辛勤久，潜疑鬓雪侵。未能酬片善，难更免孤吟。有景皆牵思，无愁不到心。遥天一轮月，几夜见西沈。
闲居即事:深嶂多幽景，闲居野兴清。满庭秋雨过，连夜绿苔生。石面横琴坐，松阴采药行。超然尘事外，不似绊浮名。
酬李躔侍御:此去非关兴，君行不当游。无因两处马，共饮一溪流。
登玄都阁:野色晴宜上阁看，树阴遥映御沟寒。豪家旧宅无人住，空见朱门锁牡丹。
赠江夏卢使君:诗人中最屈，无与使君俦。白发虽求退，明时合见收。登山犹自健，纵酒可多愁。好是能骑马，相逢见鄂州。
送崔秀才游江陵:樽前荆楚客，云外思萦回。秦野春已尽，商山花正开。鸥惊帆乍起，虹见雨初来。自有归期在，蝉声处处催。
观涛:木落霜飞天地清，空江百里见潮生。鲜飙出海鱼龙气，晴雪喷山雷鼓声。云日半阴川渐满，客帆皆过浪难平。高楼晓望无穷意，丹叶黄花绕郡城。
送刘思复南河从军:七千里别宁无恨，且贵从军乐事多。不驻节旄先候发，偶逢山寺亦难过。蛮人独放畬田火，海兽群游落日波。远作受恩身不易，莫抛书剑近笙歌。
春雪映早梅:清晨凝雪彩，新候变庭梅。树爱春荣遍，窗惊曙色催。寒江添粉壁，积润履青苔。分明六出瑞，隐映几枝开。闻笛花疑落，挥琴兴转来。曲成非寡和，长使思悠哉。
题雁塔:宝轮金地压人寰，独坐苍冥启玉关。北岭风烟开魏阙，南轩气象镇商山。灞陵车马垂杨里，京国城池落照间。暂放尘心游物外，六街钟鼓又催还。
赋愁:愁。迥野，深秋。生枕上，起眉头。闺阁危坐，风尘远游。巴猿啼不住，谷水咽还流。送客泊舟入浦，思乡望月登楼。烟波早晚长羁旅，弦管终年乐五侯。
明月楼:吴兴城阙水云中，画舫青帘处处通。溪上玉楼楼上月，清光合作水晶宫。
望九华山:九华如剑插云霓，青霭连空望欲迷。北截吴门疑地尽，南连楚界觉天低。龙池水蘸中秋月，石路人攀上汉梯。惆怅旧游无复到，会须登此出尘泥。
小园秋兴:谁言帝城里，独作野人居。石磴晴看叠，山苗晚自锄。相惭五秉粟，尚癖一车书。昔日扬雄宅，还无卿相舆。
秋晚日少陵原游山泉之什:喧浊侵肌性未沈，每来云外恣幽寻。尘衣更喜秋泉洁，倦迹方依竹洞深。暂过偶然应系分，有期终去但劳心。唯怜一夜空山月，似许他年伴独吟。
秋晴独立南亭:昼对南风独闭关，暗期幽鸟去仍还。如今有待终身贵，未若忘机尽日闲。心似蒙庄游物外，官惭许掾在人间。开襟自向清风笑，无限秋光为解颜。
南野逢田客:桑柘悠悠水蘸堤，晚风晴景不妨犁。高机犹织卧蚕子，下坂未饥逢饲妻。杏色满林羊酪熟，麦凉浮垄雉媒低。生时自乐死由命，万事在天管不迷。
东斋夜宴酬绍之起居见赠:龙门八上不知津，唯有君心困益亲。白社追游名自远，青袍相映道逾新。十年江海鱼缄尽，一夜笙歌凤吹频。渐老旧交情更重，莫将美酒负良辰。
南徐春日怀古:六代骄奢地，三春物象繁。灵湖通涨海，天堑隔中原。晓渡高帆驶，阴风巨舰翻。旌旗西日落，戈甲夏云屯。豹变资陈武，龙飞拥晋元。风流前事尽，文物旧仪存。邪侮尝移润，忠贞几度冤。兴亡山兀兀，今古水浑浑。露滴蜂偷蕊，莺啼日到轩。酒肠堆曲糵，诗思绕乾坤。愁梦全无蝶，离忧每愧萱。形骸劳大块，玉石任炎昆。出处宁由己，升沈未足言。且应中圣乐，坐起任昏昏。
吴中书事:十万人家天堑东，管弦台榭满春风。名归范蠡五湖上，国破西施一笑中。香径自生兰叶小，响廊深映月华空。尊前多暇但怀古，尽日愁吟谁与同。
明月照高楼:朗月何高高，楼中帘影寒。一妇独含叹，四坐谁成欢。时节屡已移，游旅杳不还。沧溟倘未涸，妾泪终不干。君若无定云，妾若不动山。云行出山易，山逐云去难。愿为边塞尘，因风委君颜。君颜良洗多，荡妾浊水间。
送徐使君赴岳州:渺渺楚江上，风旗摇去舟。马归云梦晚，猿叫洞庭秋。别思满南渡，乡心生北楼。巴陵山水郡，应称谢公游。
和刘补阙秋园寓兴六首:水木夕阴冷，池塘秋意多。庭风吹故叶，阶露净寒莎。愁燕窥灯语，情人见月过。砧声听已别，虫响复相和。闭门无事后，此地即山中。但觉鸟声异，不知人境同。晚花开为雨，残果落因风。独坐还吟酌，诗成酒已空。自得家林趣，常时在外稀。对僧餐野食，迎客著山衣。雀斗翻檐散，蝉惊出树飞。功成他日后，何必五湖归。秋色庭芜上，清朝见露华。疏篁抽晚笋，幽药吐寒芽。引水新渠净，登台小径斜。人来多爱此，萧爽似仙家。禁掖朝回后，林园胜赏时。野人来辨药，庭鹤往看棋。晚日明丹枣，朝霜润紫梨。还因重风景，犹自有秋诗。圣代少封事，闲居方屏喧。漏寒云外阙，木落月中园。山鸟宿檐树，水萤流洞门。无人见清景，林下自开尊。
送契玄上人南游:红叶落湘川，枫明映水天。寻钟过楚寺，拥锡上泷船。病客思留药，迷人待说禅。南中多古迹，应访虎溪泉。
忆山寄僧:尘路谁知蹋雪踪，到来空认出云峰。天晴远见月中树，风便细听烟际钟。阅世数思僧并院，忆山长羡鹤归松。新愁旧恨多难说，半在眉间半在胸。
赠玉芝观王尊师:处处烟霞寻总遍，却来城市喜逢师。时流见说无人在，年纪唯应有鹤知。大药已成宁畏晚，小松初种不嫌迟。长忧一日归天去，未授灵方遣问谁。
答蜀中经蛮后友人马艾见寄:茜马渡泸水，北来如鸟轻。几年朝凤阙，一日破龟城。此地有征战，谁家无死生。人悲还旧里，鸟喜下空营。弟侄意初定，交朋心尚惊。自从经难后，吟苦似猿声。
和河南白尹西池北新葺水斋招赏十二韵:二室峰前水，三川府右亭。乱流深竹径，分绕小花汀。池角通泉脉，堂心豁地形。坐中寒瑟瑟，床下细泠泠。雨夜思巫峡，秋朝想洞庭。千年孤镜碧，一片远天青。鱼戏摇红尾，鸥闲退白翎。荷倾泻珠露，沙乱动金星。藤架如纱帐，苔墙似锦屏。龙门人少到，仙棹自多停。游忆高僧伴，吟招野客听。余波不能惜，便欲养浮萍。
感兴:贫女貌非丑，要须缘嫁迟。还似求名客，无媒不及时。
春怀旧游:吟想旧经过，花时奈远何。别来长似见，春梦入关多。
早秋月夜:身闲伴月夜深行，风触衣裳四体轻。为见近来天气好，几篇诗兴入秋成。
韦处士郊居:满庭诗境飘红叶，绕砌琴声滴暗泉。门外晚晴秋色老，万条寒玉一溪烟。
春行武关作:风香春暖展归程，全胜游仙入洞情。一路缘溪花覆水，不妨闲看不妨行。
喜梦归:旅馆岁阑频有梦，分明最似此宵希。觉来莫道还无益，未得归时且当归。
寄题岘亭:岘亭留恨为伤杯，未得醒醒看便回。却想醉游如梦见，直疑元本不曾来。
状春:含春笑日花心艳，带雨牵风柳态妖。珍重两般堪比处，醉时红脸舞时腰。
题宝应县:雪楼当日动晴寒，渭水梁山鸟外看。闻说德宗曾到此，吟诗不敢倚阑干。
月下喜吕郎中除兵部:北阙云间见碧天，南宫月似旧时圆。喜看列宿今朝正，休叹参差十四年。
遣愁:抛掷泥中一听沈，不能三叹引愁深。莫言客子无愁易，须识愁多暗损心。
山行:野花幽鸟几千般，头白山僧遍识难。世上游人无复见，一生唯向画图看。
望月怀江上旧游:往岁曾随江客船，秋风明月洞庭边。为看今夜天如水，忆得当时水似天。
及第后送家兄游蜀:人谁无远别，此别意多违。正鹄虽言中，冥鸿不共飞。玉京烟雨断，巴国梦魂归。若过严家濑，殷勤看钓矶。
送人入蜀:蜀客本多愁，君今是胜游。碧藏云外树，红露驿边楼。杜魄呼名语，巴江作字流。不知烟雨夜，何处梦刀州。
游故王驸马池亭:花树杳玲珑，渔舟处处通。醉销罗绮艳，香暖芰荷风。野鸟翻萍绿，斜桥印水红。子猷箫管绝，谁爱碧鲜浓。
与碧溪上人别:欲入凤城游，西溪别惠休。色随花旋落，年共水争流。客思偏来夜，蝉声觉送秋。明朝逢旧侣，唯拟上歌楼。
过旧游见双鹤怆然有怀:谢公何岁掩松楸，双鹤依然傍玉楼。朱顶巑岏荒草上，雪毛零落小池头。蓬瀛路断君何在，云水情深我尚留。他日若来华表上，更添多少令威愁。
听王氏话归州昭君庙:献之闲坐说归州，曾到昭君庙里游。自古行人多怨恨，至今乡土尽风流。泉如珠泪侵阶滴，花似红妆满岸愁。河畔犹残翠眉样，有时新月傍帘钩。
吴越怀古:吴越千年奈怨何，两宫清吹作樵歌。姑苏一败云无色，范蠡长游水自波。霞拂故城疑转旆，月依荒树想嚬蛾。行人欲问西施馆，江鸟寒飞碧草多。
闻明上人逝寄友人:萧寺曾过最上方，碧桐浓叶覆西廊。游人缥缈红衣乱，座客从容白日长。别后旋成庄叟梦，书来忽报惠休亡。他时若更相随去，只是含酸对影堂。
赠咸阳李少府:美貌雄才已少齐，宝书仙简两看题。金刀片片裁新锦，玉步重重上旧梯。鹏到碧天排雾去，凤游琼树拣枝栖。蓬瀛宴罢试回首，一望尘中路正迷。
张好好诗:君为豫章姝，十三才有余。翠茁凤生尾，丹叶莲含跗。高阁倚天半，章江联碧虚。此地试君唱，特使华筵铺。主人顾四座，始讶来踟蹰。吴娃起引赞，低徊映长裾。双鬟可高下，才过青罗襦。盼盼乍垂袖，一声雏凤呼。繁弦迸关纽，塞管裂圆芦。众音不能逐，袅袅穿云衢。主人再三叹，谓言天下殊。赠之天马锦，副以水犀梳。龙沙看秋浪，明月游朱湖。自此每相见，三日已为疏。玉质随月满，艳态逐春舒。绛唇渐轻巧，云步转虚徐。旌旆忽东下，笙歌随舳舻。霜凋谢楼树，沙暖句溪蒲。身外任尘土，樽前极欢娱。飘然集仙客，讽赋欺相如。聘之碧瑶珮，载以紫云车。洞闭水声远，月高蟾影孤。尔来未几岁，散尽高阳徒。洛城重相见，婥婥为当垆。怪我苦何事，少年垂白须。朋游今在否，落拓更能无。门馆恸哭后，水云秋景初。斜日挂衰柳，凉风生座隅。洒尽满襟泪，短歌聊一书。
冬至日寄小侄阿宜诗:小侄名阿宜，未得三尺长。头圆筋骨紧，两眼明且光。去年学官人，竹马绕四廊。指挥群儿辈，意气何坚刚。今年始读书，下口三五行。随兄旦夕去，敛手整衣裳。去岁冬至日，拜我立我旁。祝尔愿尔贵，仍且寿命长。今年我江外，今日生一阳。忆尔不可见，祝尔倾一觞。阳德比君子，初生甚微茫。排阴出九地，万物随开张。一似小儿学，日就复月将。勤勤不自已，二十能文章。仕宦至公相，致君作尧汤。我家公相家，剑佩尝丁当。旧第开朱门，长安城中央。第中无一物，万卷书满堂。家集二百编，上下驰皇王。多是抚州写，今来五纪强。尚可与尔读，助尔为贤良。经书括根本，史书阅兴亡。高摘屈宋艳，浓薰班马香。李杜泛浩浩，韩柳摩苍苍。近者四君子，与古争强梁。愿尔一祝后，读书日日忙。一日读十纸，一月读一箱。朝廷用文治，大开官职场。愿尔出门去，取官如驱羊。吾兄苦好古，学问不可量。昼居府中治，夜归书满床。后贵有金玉，必不为汝藏。崔昭生崔芸，李兼生窟郎。堆钱一百屋，破散何披猖。今虽未即死，饿冻几欲僵。参军与县尉，尘土惊劻勷。一语不中治，笞箠身满疮。官罢得丝发，好买百树桑。税钱未输足，得米不敢尝。愿尔闻我语，欢喜入心肠。大明帝宫阙，杜曲我池塘。我若自潦倒，看汝争翱翔。总语诸小道，此诗不可忘。
李甘诗:太和八九年，训注极虓虎。潜身九地底，转上青天去。四海镜清澄，千官云片缕。公私各闲暇，追游日相伍。岂知祸乱根，枝叶潜滋莽。九年夏四月，天诫若言语。烈风驾地震，狞雷驱猛雨。夜于正殿阶，拔去千年树。吾君不省觉，二凶日威武。操持北斗柄，开闭天门路。森森明庭士，缩缩循墙鼠。平生负奇节，一旦如奴虏。指名为锢党，状迹谁告诉。喜无李杜诛，敢惮髡钳苦。时当秋夜月，日值曰庚午。喧喧皆传言，明晨相登注。予时与和鼎，官班各持斧。和鼎顾予言，我死知处所。当庭裂诏书，退立须鼎俎。君门晓日开，赭案横霞布。俨雅千官容，勃郁吾累怒。适属命鄜将，昨之传者误。明日诏书下，谪斥南荒去。夜登青泥坂，坠车伤左股。病妻尚在床，稚子初离乳。幽兰思楚泽，恨水啼湘渚。怳怳三闾魂，悠悠一千古。其冬二凶败，涣汗开汤罟。贤者须丧亡，谗人尚堆堵。予于后四年，谏官事明主。常欲雪幽冤，于时一裨补。拜章岂艰难，胆薄多忧惧。如何干斗气，竟作炎荒土。题此涕滋笔，以代投湘赋。
洛中送冀处士东游:处士有儒术，走可挟车輈。坛宇宽帖帖，符彩高酋酋。不爱事耕稼，不乐干王侯。四十馀年中，超超为浪游。元和五六岁，客于幽魏州。幽魏多壮士，意气相淹留。刘济愿跪履，田兴请建筹。处士拱两手，笑之但掉头。自此南走越，寻山入罗浮。愿学不死药，粗知其来由。却于童顶上，萧萧玄发抽。我作八品吏，洛中如系囚。忽遭冀处士，豁若登高楼。拂榻与之坐，十日语不休。论今星璨璨，考古寒飕飕。治乱掘根本，蔓延相牵钩。武事何骏壮，文理何优柔。颜回捧俎豆，项羽横戈矛。祥云绕毛发，高浪开咽喉。但可感神鬼，安能为献酬。好入天子梦，刻像来尔求。胡为去吴会，欲浮沧海舟。赠以蜀马箠，副之胡罽裘。饯酒载三斗，东郊黄叶稠。我感有泪下，君唱高歌酬。嵩山高万尺，洛水流千秋。往事不可问，天地空悠悠。四百年炎汉，三十代宗周。二三里遗堵，八九所高丘。人生一世内，何必多悲愁。歌阕解携去，信非吾辈流。
皇风:仁圣天子神且武，内兴文教外披攘。以德化人汉文帝，侧身修道周宣王。迒蹊巢穴尽窒塞，礼乐刑政皆弛张。何当提笔侍巡狩，前驱白旆吊河湟。
赴京初入汴口，晓景即事，先寄兵部李郎中:清淮控隋漕，北走长安道。樯形栉栉斜，浪态迤迤好。初旭红可染，明河澹如扫。泽阔鸟来迟，村饥人语早。露蔓虫丝多，风蒲燕雏老。秋思高萧萧，客愁长袅袅。因怀京洛间，宦游何戚草。什伍持津梁，澒涌争追讨。翾便讵可寻，几秘安能考。小人乏馨香，上下将何祷。唯有君子心，显豁知幽抱。
独酌:长空碧杳杳，万古一飞鸟。生前酒伴闲，愁醉闲多少。烟深隋家寺，殷叶暗相照。独佩一壶游，秋毫泰山小。
过骊山作:始皇东游出周鼎，刘项纵观皆引颈。削平天下实辛勤，却为道傍穷百姓。黔首不愚尔益愚，千里函关囚独夫。牧童火入九泉底，烧作灰时犹未枯。
池州送孟迟先辈:昔子来陵阳，时当苦炎热。我虽在金台，头角长垂折。奉披尘意惊，立语平生豁。寺楼最鶱轩，坐送飞鸟没。一樽中夜酒，半破前峰月。烟院松飘萧，风廊竹交戛。时步郭西南，缭径苔圆折。好鸟响丁丁，小溪光汃汃。篱落见娉婷，机丝弄哑轧。烟湿树姿娇，雨馀山态活。仲秋往历阳，同上牛矶歇。大江吞天去，一练横坤抹。千帆美满风，晓日殷鲜血。历阳裴太守，襟韵苦超越。鞔鼓画麒麟，看君击狂节。离袖飐应劳，恨粉啼还咽。明年忝谏官，绿树秦川阔。子提健笔来，势若夸父渴。九衢林马挝，千门织车辙。秦台破心胆，黥阵惊毛发。子既屈一鸣，余固宜三刖。慵忧长者来，病怯长街喝。僧炉风雪夜，相对眠一褐。暖灰重拥瓶，晓粥还分钵。青云马生角，黄州使持节。秦岭望樊川，只得回头别。商山四皓祠，心与樗蒲说。大泽蒹葭风，孤城狐兔窟。且复考诗书，无因见簪笏。古训屹如山，古风冷刮骨。周鼎列瓶罂，荆璧横抛摋。力尽不可取，忽忽狂歌发。三年未为苦，两郡非不达。秋浦倚吴江，去楫飞青鹘。溪山好画图，洞壑深闺闼。竹冈森羽林，花坞团宫缬。景物非不佳，独坐如鞲绁。丹鹊东飞来，喃喃送君札。呼儿旋供衫，走门空踏袜。手把一枝物，桂花香带雪。喜极至无言，笑余翻不悦。人生直作百岁翁，亦是万古一瞬中。我欲东召龙伯翁，上天揭取北斗柄。蓬莱顶上斡海水，水尽到底看海空。月于何处去，日于何处来？跳丸相趁走不住，尧舜禹汤文武周孔皆为灰。酌此一杯酒，与君狂且歌。离别岂足更关意，衰老相随可奈何。
自宣州赴官入京，路逢裴坦判官归宣州，因题赠:敬亭山下百顷竹，中有诗人小谢城。城高跨楼满金碧，下听一溪寒水声。梅花落径香缭绕，雪白玉珰花下行。萦风酒旆挂朱阁，半醉游人闻弄笙。我初到此未三十，头脑钐利筋骨轻。画堂檀板秋拍碎，一引有时联十觥。老闲腰下丈二组，尘土高悬千载名。重游鬓白事皆改，唯见东流春水平。对酒不敢起，逢君还眼明。云罍看人捧，波脸任他横。一醉六十日，古来闻阮生。是非离别际，始见醉中情。今日送君话前事，高歌引剑还一倾。江湖酒伴如相问，终老烟波不计程。
长安杂题长句六首:觚棱金碧照山高，万国珪璋捧赭袍。舐笔和铅欺贾马，赞功论道鄙萧曹。东南楼日珠帘卷，西北天宛玉厄豪。四海一家无一事，将军携镜泣霜毛。晴云似絮惹低空，紫陌微微弄袖风。韩嫣金丸莎覆绿，许公鞯汗杏黏红。烟生窈窕深东第，轮撼流苏下北宫。自笑苦无楼护智，可怜铅椠竟何功。雨晴九陌铺江练，岚嫩千峰叠海涛。南苑草芳眠锦雉，夹城云暖下霓旄。少年羁络青纹玉，游女花簪紫蒂桃。江碧柳深人尽醉，一瓢颜巷日空高。束带谬趋文石陛，有章曾拜皂囊封。期严无奈睡留癖，势窘犹为酒泥慵。偷钓侯家池上雨，醉吟隋寺日沈钟。九原可作吾谁与，师友琅琊邴曼容。洪河清渭天池浚，太白终南地轴横。祥云辉映汉宫紫，春光绣画秦川明。草妒佳人钿朵色，风回公子玉衔声。六飞南幸芙蓉苑，十里飘香入夹城。丰貂长组金张辈，驷马文衣许史家。白鹿原头回猎骑，紫云楼下醉江花。九重树影连清汉，万寿山光学翠华。谁识大君谦让德，一毫名利斗蛙蟆。
许七侍御弃官东归潇洒江南颇闻自适高秋企望…十韵:天子绣衣吏，东吴美退居。有园同庾信，避事学相如。兰畹晴香嫩，筠溪翠影疏。江山九秋后，风月六朝余。锦帙开诗轴，青囊结道书。霜岩红薜荔，露沼白芙蕖。睡雨高梧密，棋灯小阁虚。冻醪元亮秫，寒鲙季鹰鱼。尘意迷今古，云情识卷舒。他年雪中棹，阳羡访吾庐。
过勤政楼:千秋令节名空在，承露丝囊世已无。唯有紫苔偏得意，年年因雨上金铺。
秋晚与沈十七舍人期游樊川不至:邀侣以官解，泛然成独游。川光初媚日，山色正矜秋。野竹疏还密，岩泉咽复流。杜村连潏水，晚步见垂钩。
念昔游三首:十载飘然绳检外，樽前自献自为酬。秋山春雨闲吟处，倚遍江南寺寺楼。云门寺外逢猛雨，林黑山高雨脚长。曾奉郊宫为近侍，分明
今皇帝陛下一诏征兵…次第归降臣获睹圣功辄献歌咏:捷书皆应睿谋期，十万曾无一镞遗。汉武惭夸朔方地，周宣休道太原师。威加塞外寒来早，恩入河源冻合迟。听取满城歌舞曲，凉州声韵喜参差。
过华清宫绝句三首:长安回望绣成堆，山顶千门次第开。一骑红尘妃子笑，无人知是荔枝来。新丰绿树起黄埃，数骑渔阳探使回。霓裳一曲千峰上，舞破中原始下来。万国笙歌醉太平，倚天楼殿月分明。云中乱拍禄山舞，风过重峦下笑声。
登乐游原:长空澹澹孤鸟没，万古销沉向此中。看取汉家何事业，五陵无树起秋风。
闻庆州赵纵使君与党项战中箭身死，辄书长句:将军独乘铁骢马，榆溪战中金仆姑。死绥却是古来有，骁将自惊今日无。青史文章争点笔，朱门歌舞笑捐躯。谁知我亦轻生者，不得君王丈二殳。
街西长句:碧池新涨浴娇鸦，分锁长安富贵家。游骑偶同人斗酒，名园相倚杏交花。银鞦騕褭嘶宛马，绣鞅璁珑走钿车。一曲将军何处笛，连云芳草日初斜。
春日言怀寄虢州李常侍十韵:岸藓生红药，岩泉涨碧塘。地分莲岳秀，草接鼎原芳。雨派潈漴急，风畦芷若香。织蓬眠舴艋，惊梦起鸳鸯。论吐开冰室，诗陈曝锦张。貂簪荆玉润，丹穴凤毛光。今日还珠守，何年执戟郎。且嫌游昼短，莫问积薪长。无计披清裁，唯持祝寿觞。愿公如卫武，百岁尚康强。
朱坡:下杜乡园古，泉声绕舍啼。静思长惨切，薄宦与乖暌。北阙千门外，南山午谷西。倚川红叶岭，连寺绿杨堤。迥野翘霜鹤，澄潭舞锦鸡。涛惊堆万岫，舸急转千溪。眉点萱牙嫩，风条柳幄迷。岸藤梢虺尾，沙渚印麑蹄。火燎湘桃坞，波光碧绣畦。日痕縆翠巘，陂影堕晴霓。蜗壁斓斑藓，银筵豆蔻泥。洞云生片段，苔径缭高低。偃蹇松公老，森严竹阵齐。小莲娃欲语，幽笋稚相携。汉馆留馀趾，周台接故蹊。蟠蛟冈隐隐，班雉草萋萋。树老萝纡组，岩深石启闺。侵窗紫桂茂，拂面翠禽栖。有计冠终挂，无才笔谩提。自尘何太甚，休笑触藩羝。
早春寄岳州李使君，李善棋爱酒，情地闲雅:城高倚峭巘，地胜足楼台。朔漠暖鸿去，潇湘春水来。萦盈几多思，掩抑若为裁。返照三声角，寒香一树梅。乌林芳草远，赤壁健帆开。往事空遗恨，东流岂不回。分符颍川政，吊屈洛阳才。拂匣调珠柱，磨铅勘玉杯。棋翻小窟势，垆拨冻醪醅。此兴予非薄，何时得奉陪。
自遣:四十已云老，况逢忧窘馀。且抽持板手，却展小年书。嗜酒狂嫌阮，知非晚笑蘧。闻流宁叹吒，待俗不亲疏。遇事知裁剪，操心识卷舒。还称二千石，于我意何如。
题桐叶:去年桐落故溪上，把笔偶题归燕诗。江楼今日送归燕，正是去年题叶时。叶落燕归真可惜，东流玄发且无期。笑筵歌席反惆怅，明月清风怆别离。庄叟彭殇同在梦，陶潜身世两相遗。一丸五色成虚语，石烂松薪更莫疑。哆侈不劳文似锦，进趋何必利如锥。钱神任尔知无敌，酒圣于吾亦庶几。江畔秋光蟾阁镜，槛前山翠茂陵眉。樽香轻泛数枝菊，檐影斜侵半局棋。休指宦游论巧拙，只将愚直祷神祇。三吴烟水平生念，宁向闲人道所之。
忆游朱坡四韵:秋草樊川路，斜阳覆盎门。猎逢韩嫣骑，树识馆陶园。带雨经荷沼，盘烟下竹村。如今归不得，自戴望天盆。
朱坡绝句三首:故国池塘倚御渠，江城三诏换鱼书。贾生辞赋恨流落，只向长沙住岁余。烟深苔巷唱樵儿，花落寒轻倦客归。藤岸竹洲相掩映，满池春雨鸊鹈飞。乳肥春洞生鹅管，沼避回岩势犬牙。自笑卷怀头角缩，归盘烟磴恰如蜗。
昔事文皇帝三十二韵:昔事文皇帝，叨官在谏垣。奏章为得地，齰齿负明恩。金虎知难动，毛釐亦耻言。掩头虽欲吐，到口却成吞。照胆常悬镜，窥天自戴盆。周钟既窕槬，黥阵亦瘢痕。凤阙觚棱影，仙盘晓日暾。雨晴文石滑，风暖戟衣翻。每虑号无告，长忧骇不存。随行唯跼蹐，出语但寒暄。宫省咽喉任，戈矛羽卫屯。光尘皆影附，车马定西奔。亿万持衡价，锱铢挟契论。堆时过北斗，积处满西园。接棹隋河溢，连蹄蜀栈刓。漉空沧海水，搜尽卓王孙。斗巧猴雕刺，夸趫索挂跟。狐威假白额，枭啸得黄昏。馥馥芝兰圃，森森枳棘藩。吠声嗾国猘，公议怯膺门。窜逐诸丞相，苍茫远帝阍。一名为吉士，谁免吊湘魂。间世英明主，中兴道德尊。昆冈怜积火，河汉注清源。川口堤防决，阴车鬼怪掀。重云开朗照，九地雪幽冤。我实刚肠者，形甘短褐髡。曾经触虿尾，犹得凭熊轩。杜若芳洲翠，严光钓濑喧。溪山侵越角，封壤尽吴根。客恨萦春细，乡愁压思繁。祝尧千万寿，再拜揖余樽。
雪晴访赵嘏街西所居三韵:命代风骚将，谁登李杜坛。少陵鲸海动，翰苑鹤天寒。今日访君还有意，三条冰雪独来看。
将赴吴兴登乐游原一绝:清时有味是无能，闲爱孤云静爱僧。欲把一麾江海去，乐游原上望昭陵。
洛阳长句二首:草色人心相与闲，是非名利有无间。桥横落照虹堪画，树锁千门鸟自还。芝盖不来云杳杳，仙舟何处水潺潺。君王谦让泥金事，苍翠空高万岁山。天汉东穿白玉京，日华浮动翠光生。桥边游女珮环委，波底上阳金碧明。月锁名园孤鹤唳，川酣秋梦凿龙声。连昌绣岭行宫在，玉辇何时父老迎。
扬州三首:炀帝雷塘土，迷藏有旧楼。谁家唱水调，明月满扬州。骏马宜闲出，千金好旧游。喧阗醉年少，半脱紫茸裘。秋风放萤苑，春草斗鸡台。金络擎雕去，鸾环拾翠来。蜀船红锦重，越橐水沈堆。处处皆华表，淮王奈却回。街垂千步柳，霞映两重城。天碧台阁丽，风凉歌管清。纤腰间长袖，玉珮杂繁缨。拖轴诚为壮，豪华不可名。自是荒淫罪，何妨作帝京。
润州二首:句吴亭东千里秋，放歌曾作昔年游。青苔寺里无马迹，绿水桥边多酒楼。大抵南朝皆旷达，可怜东晋最风流。月明更想桓伊在，一笛闻吹出塞愁。谢脁诗中佳丽地，夫差传里水犀军。城高铁瓮横强弩，柳暗朱楼多梦云。画角爱飘江北去，钓歌长向月中闻。扬州尘土试回首，不惜千金借与君。
将赴宣州留题扬州禅智寺:故里溪头松柏双，来时尽日倚松窗。杜陵隋苑已绝国，秋晚南游更渡江。
自宣城赴官上京:潇洒江湖十过秋，酒杯无日不淹留。谢公城畔溪惊梦，苏小门前柳拂头。千里云山何处好，几人襟韵一生休。尘冠挂却知闲事，终拟蹉跎访旧游。
春末题池州弄水亭:使君四十四，两佩左铜鱼。为吏非循吏，论书读底书。晚花红艳静，高树绿阴初。亭宇清无比，溪山画不如。嘉宾能啸咏，宫妓巧妆梳。逐日愁皆碎，随时醉有馀。偃须求五鼎，陶只爱吾庐。趣向人皆异，贤豪莫笑渠。
九日齐安登高:江涵秋影雁初飞，与客携壶上翠微。尘世难逢开口笑，菊花须插满头归。但将酩酊酬佳节，不用登临叹落晖。古往今来只如此，牛山何必泪沾衣。
见刘秀才与池州妓别:远风南浦万重波，未似生离别恨多。楚管能吹柳花怨，吴姬争唱竹枝歌。金钗横处绿云堕，玉箸凝时红粉和。待得枚皋相见日，自应妆镜笑蹉跎。
游池州林泉寺金碧洞:袖拂霜林下石棱，潺湲声断满溪冰。携茶腊月游金碧，合有文章病茂陵。
睦州四韵:州在钓台边，溪山实可怜。有家皆掩映，无处不潺湲。好树鸣幽鸟，晴楼入野烟。残春杜陵客，中酒落花前。
除官归京睦州雨霁:秋半吴天霁，清凝万里光。水声侵笑语，岚翠扑衣裳。远树疑罗帐，孤云认粉囊。溪山侵两越，时节到重阳。顾我能甘贱，无由得自强。误曾公触尾，不敢夜循墙。岂意笼飞鸟，还为锦帐郎。网今开傅燮，书旧识黄香。姹女真虚语，饥儿欲一行。浅深须揭厉，休更学张纲。
新转南曹未叙朝散初秋暑退出守吴兴书此篇以自见志:捧诏汀洲去，全家羽翼飞。喜抛新锦帐，荣借旧朱衣。且免材为累，何妨拙有机。宋株聊自守，鲁酒怕旁围。清尚宁无素，光阴亦未晞。一杯宽幕席，五字弄珠玑。越浦黄柑嫩，吴溪紫蟹肥。平生江海志，佩得左鱼归。
春日茶山病不饮酒，因呈宾客:笙歌登画船，十日清明前。山秀白云腻，溪光红粉鲜。欲开未开花，半阴半晴天。谁知病太守，犹得作茶仙。
不饮赠官妓:芳草正得意，汀洲日欲西。无端千树柳，更拂一条溪。几朵梅堪折，何人手好携。谁怜佳丽地，春恨却凄凄。
早春赠军事薛判官:雪后新正半，春来四刻长。晴梅朱粉艳，嫩水碧罗光。弦管开双调，花钿坐两行。唯君莫惜醉，认取少年场。
代吴兴妓春初寄薛军事:雾冷侵红粉，春阴扑翠钿。自悲临晓镜，谁与惜流年。柳暗霏微雨，花愁黯淡天。金钗有几只，抽当酒家钱。
八月十二日得替后移居霅溪馆，因题长句四韵:万家相庆喜秋成，处处楼台歌板声。千岁鹤归犹有恨，一年人住岂无情。夜凉溪馆留僧话，风定苏潭看月生。景物登临闲始见，愿为闲客此闲行。
柳长句:日落水流西复东，春光不尽柳何穷。巫娥庙里低含雨，宋玉宅前斜带风。不嫌榆荚共争翠，深与桃花相映红。灞上汉南千万树，几人游宦别离中。
哭韩绰:平明送葬上都门，绋翣交横逐去魂。归来冷笑悲身事，唤妇呼儿索酒盆。
往年随故府吴兴公夜泊芜湖口今赴官西去…因成十六韵:南指陵阳路，东流似昔年。重恩山未答，双鬓雪飘然。数仞惭投迹，群公愧拍肩。驽骀蒙锦绣，尘土浴潺湲。郭隗黄金峻，虞卿白璧鲜。貔貅环玉帐，鹦鹉破蛮笺。极浦沈碑会，秋花落帽筵。旌旗明迥野，冠珮照神仙。筹画言何补，优容道实全。讴谣人扑地，鸡犬树连天。紫凤超如电，青襟散似烟。苍生未经济，坟草已芊绵。往事惟沙月，孤灯但客船。岘山云影畔，棠叶水声前。故国还归去，浮生亦可怜。高歌一曲泪，明日夕阳边。
怀钟陵旧游四首:一谒征南最少年，虞卿双璧截肪鲜。歌谣千里春长暖，丝管高台月正圆。玉帐军筹罗俊彦，绛帷环珮立神仙。陆公余德机云在，如我酬恩合执鞭。滕阁中春绮席开，柘枝蛮鼓殷晴雷。垂楼万幕青云合，破浪千帆阵马来。未掘双龙牛斗气，高悬一榻栋梁材。连巴控越知何事，珠翠沉檀处处堆。十顷平湖堤柳合，岸秋兰芷绿纤纤。一声明月采莲女，四面朱楼卷画帘。白鹭烟分光的的，微涟风定翠□□。斜辉更落西山影，千步虹桥气象兼。控压平江十万家，秋来江静镜新磨。城头晚鼓雷霆后，桥上游人笑语多。日落汀痕千里色，月当楼午一声歌。昔年行乐秾桃畔，醉与龙沙拣蜀罗。
题武关:碧溪留我武关东，一笑怀王迹自穷。郑袖娇娆酣似醉，屈原憔悴去如蓬。山墙谷堑依然在，弱吐强吞尽已空。今日圣神家四海，戍旗长卷夕阳中。
寄浙东韩八评事:一笑五云溪上舟，跳丸日月十经秋。鬓衰酒减欲谁泥，迹辱魂惭好自尤。梦寐几回迷蛱蝶，文章应解伴牢愁。无穷尘土无聊事，不得清言解不休。
送薛种游湖南:贾傅松醪酒，秋来美更香。怜君片云思，一去绕潇湘。
汴河怀古:锦缆龙舟隋炀帝，平台复道汉梁王。游人闲起前朝念，折柳孤吟断杀肠。
寄内兄和州崔员外十二韵:历阳崔太守，何日不含情。恩义同钟李，埙篪实弟兄。光尘能混合，擘画最分明。台阁仁贤誉，闺门孝友声。西方像教毁，南海绣衣行。金橐宁回顾，珠簟肯一枨。只宜裁密诏，何自取专城。进退无非道，徊翔必有名。好风初婉软，离思苦萦盈。金马旧游贵，桐庐春水生。雨侵寒牖梦，梅引冻醪倾。共祝中兴主，高歌唱太平。
遣兴:镜弄白髭须，如何作老夫。浮生长勿勿，儿小且呜呜。忍过事堪喜，泰来忧胜无。治平心径熟，不遣有穷途。
春尽途中:田园不事来游宦，故国谁教尔别离。独倚关亭还把酒，一年春尽送春诗。
闺情:娟娟却月眉，新鬓学鸦飞。暗砌匀檀粉，晴窗画夹衣。袖红垂寂寞，眉黛敛衣稀。还向长陵去，今宵归不归。
旧游:闲吟芍药诗，惆望久嚬眉。盼眄回眸远，纤衫整髻迟。重寻春昼梦，笑把浅花枝。小市长陵住，非郎谁得知。
赠别二首:娉娉褭褭十三余，豆蔻梢头二月初。春风十里扬州路，卷上珠帘总不如。多情却似总无情，唯觉尊前笑不成。蜡烛有心还惜别，替人垂泪到天明。
少年行:官为骏马监，职帅羽林儿。两绶藏不见，落花何处期。猎敲白玉镫，怒袖紫金锤。田窦长留醉，苏辛曲让岐。豪持出塞节，笑别远山眉。捷报云台贺，公卿拜寿卮。
倡楼戏赠:细柳桥边深半春，缬衣帘里动香尘。无端有寄闲消息，背插金钗笑向人。
题吴兴消暑楼十二韵:晴日登攀好，危楼物象饶。一溪通四境，万岫饶层霄。鸟翼舒华屋，鱼鳞棹短桡。浪花机乍织，云叶匠新雕。台榭罗嘉卉，城池敞丽谯。蟾蜍来作鉴，螮蝀引成桥。燕任随秋叶，人空集早潮。楚鸿行尽直，沙鹭立偏翘。暮角凄游旅，清歌惨泬寥。景牵游目困，愁托酒肠销。远吹流松韵，残阳渡柳桥。时陪庾公赏，还悟脱烦嚣。
中丞业深韬略，志在功名，再奉长句一篇兼有谘劝:樯似邓林江拍天，越香巴锦万千千。滕王阁上柘枝鼓，徐孺亭西铁轴船。八部元侯非不贵，万人师长岂无权。要君严重疏欢乐，犹有河湟可下鞭。
春思:岂君心的的，嗟我泪涓涓。绵羽啼来久，锦鳞书未传。兽垆凝冷焰，罗幕蔽晴烟。自是求佳梦，何须讶昼眠。
代人作:楼高春日早，屏束麝烟堆。盼眄凝魂别，依稀梦雨来。绿鬟羞妥麽，红颊思天偎。斗草怜香蕙，簪花间雪梅。戍辽虽咽切，游蜀亦迟回。锦字梭悬壁，琴心月满台。笑筵凝贝启，眠箔晓珠开。腊破征车动，袍襟对泪裁。
宣州留赠:红铅湿尽半罗裙，洞府人间手欲分。满面风流虽似玉，四年夫婿恰如云。当春离恨杯长满，倚柱关情日渐曛。为报眼波须稳当，五陵游宕莫知闻。
留赠:舞靴应任闲人看，笑脸还须待我开。不用镜前空有泪，蔷薇花谢即归来。
送薛邽二首:可怜走马骑驴汉，岂有风光肯占伊。只有三张最惆怅，下山回马尚迟迟。小捷风流已俊才，便将红粉作金台。明年未去池阳郡，更乞春时却重来。
见穆三十宅中庭海榴花谢:矜红掩素似多才，不待樱桃不逐梅。春到未曾逢宴赏，雨余争解免低徊。巧穷南国千般艳，趁得春风二月开。堪恨王孙浪游去，落英狼藉始归来。
登九峰楼:晴江滟滟含浅沙，高低绕郭滞秋花。牛歌鱼笛山月上，鹭渚鹙梁溪日斜。为郡异乡徒泥酒，杜陵芳草岂无家。白头搔杀倚柱遍，归棹何时闻轧鸦。
咏袜:钿尺裁量减四分，纤纤玉笋裹轻云。五陵年少欺他醉，笑把花前出画裙。
寄沈褒秀才:晴河万里色如刀，处处浮云卧碧桃。仙桂茂时金镜晓，洛波飞处玉容高。雄如宝剑冲牛斗，丽似鸳鸯养羽毛。他日忆君何处望，九天香满碧萧骚。
紫薇花:晓迎秋露一枝新，不占园中最上春。桃李无言又何在，向风偏笑艳阳人。
和宣州沈大夫登北楼书怀:兵符严重辞金马，星剑光芒射斗牛。笔落青山飘古韵，帐开红旆照高秋。香连日彩浮绡幕，溪逐歌声绕画楼。可惜登临佳丽地，羽仪须去凤池游。
使回枉唐州崔司马书，兼寄四韵因和:清晨候吏把书来，十载离忧得暂开。痴叔去时还读易，仲容多兴索衔杯。人心计日殷勤望，马首随云早晚回。莫为霜台愁岁暮，潜龙须待一声雷。
对花微疾不饮，呈坐中诸公:花前虽病亦提壶，数调持觞兴有无。尽日临风羡人醉，雪香空伴白髭须。
走笔送杜十三归京:烟鸿上汉声声远，逸骥寻云步步高。应笑内兄年六十，郡城闲坐养霜毛。
怀吴中冯秀才:长洲苑外草萧萧，却算游程岁月遥。唯有别时今不忘，暮烟秋雨过枫桥。
和令狐侍御赏蕙草:寻常诗思巧如春，又喜幽亭蕙草新。本是馨香比君子，绕栏今更为何人。
陕州醉赠裴四同年:凄风洛下同羁思，迟日棠阴得醉歌。自笑与君三岁别，头衔依旧鬓丝多。
送张判官归兼谒鄂州大夫:处士闻名早，游秦献疏回。腹中书万卷，身外酒千杯。江雨春波阔，园林客梦催。今君拜旌戟，凛凛近霜台。
宿长庆寺:南行步步远浮尘，更近青山昨夜邻。高铎数声秋撼玉，霁河千里晓横银。红蕖影落前池净，绿稻香来野径频。终日官闲无一事，不妨长醉是游人。
望少华三首:身随白日看将老，心与青云自有期。今对晴峰无十里，世缘多累暗生悲。文字波中去不还，物情初与是非闲。时名竟是无端事，羞对灵山道爱山。眼看云鹤不相随，何况尘中事作为。好伴羽人深洞去，月前秋听玉参差。
长安晴望:翠屏山对凤城开，碧落摇光霁后来。回识六龙巡幸处，飞烟闲绕望春台。
岁旦朝回口号:星河犹在整朝衣，远望天门再拜归。笑向春风初五十，敢言知命且知非。
骕骦骏:瑶池罢游宴，良乐委尘沙。遭遇不遭遇，盐车与鼓车。
寄杜子二首:不识长杨事北胡，且教红袖醉来扶。狂风烈焰虽千尺，豁得平生俊气无。武牢关吏应相笑，个里年年往复来。若问使君何处去，为言相忆首长回。
卢秀才将出王屋，高步名场，江南相逢赠别:王屋山人有古文，欲攀青桂弄氛氲。将携健笔干明主，莫向仙坛问白云。驰逐宁教争处让，是非偏忌众人分。交游话我凭君道，除却鲈鱼更不闻。
送刘三复郎中赴阙:横溪辞寂寞，金马去追游。好是鸳鸯侣，正逢霄汉秋。玉珂声琐琐，锦帐梦悠悠。微笑知今是，因风谢钓舟。
寝夜:蛩唱如波咽，更深似水寒。露华惊弊褐，灯影挂尘冠。故国初离梦，前溪更下滩。纷纷毫发事，多少宦游难。
牧陪昭应卢郎中在江西宣州佐今吏部沈公幕罢府…投寄:燕雁下扬州，凉风柳陌愁。可怜千里梦，还是一年秋。宛水环朱槛，章江敞碧流。谬陪吾益友，只事我贤侯。印组萦光马，锋铓看解牛。井闾安乐易，冠盖惬依投。政简稀开阁，功成每运筹。送春经野坞，迟日上高楼。玉裂歌声断，霞飘舞带收。泥情斜拂印，别脸小低头。日晚花枝烂，釭凝粉彩稠。未曾孤酩酊，剩肯只淹留。重德俄征宠，诸生苦宦游。分途之绝国，洒泪拜行輈。聚散真漂梗，光阴极转邮。铭心徒历历，屈指尽悠悠。君作烹鲜用，谁膺仄席求。卷怀能愤悱，卒岁且优游。去矣时难遇，沽哉价莫酬。满枝为鼓吹，衷甲避戈矛。隋帝宫荒草，秦王土一丘。相逢好大笑，除此总云浮。
洛中二首:柳动晴风拂路尘，年年宫阙锁浓春。一从翠辇无巡幸，老却蛾眉几许人。风吹柳带摇晴绿，蝶绕花枝恋暖香。多把芳菲泛春酒，直教愁色对愁肠。
边上闻笳三首:何处吹笳薄暮天，塞垣高鸟没狼烟。游人一听头堪白，苏武争禁十九年。海路无尘边草新，荣枯不见绿杨春。白沙日暮愁云起，独感离乡万里人。胡雏吹笛上高台，寒雁惊飞去不回。尽日春风吹不散，只应分付客愁来。
长安夜月:寒光垂静夜，皓彩满重城。万国尽分照，谁家无此明。古槐疏影薄，仙桂动秋声。独有长门里，蛾眉对晓晴。
重登科:星汉离宫月出轮，满街含笑绮罗春。花前每被青蛾问，何事重来只一人。
游边:黄沙连海路无尘，边草长枯不见春。日暮拂云堆下过，马前逢著射雕人。
将赴池州道中作:青阳云水去年寻，黄绢歌诗出翰林。投辖暂停留酒客，绛帷斜系满松阴。妖人笑我不相问，道者应知归路心。南去南来尽乡国，月明秋水只沈沈。
书事:自笑走红尘，流年旧复新。东风半夜雨，南国万家春。失计抛鱼艇，何门化涸鳞。是谁添岁月，老却暗投人。
秋日偶题:荷花兼柳叶，彼此不胜秋。玉露滴初泣，金风吹更愁。绿眉甘弃坠，红脸恨飘流。叹息是游子，少年还白头。
忆归:新城非故里，终日想柴扃。兴罢花还落，愁来酒欲醒。何人初发白，几处乱山青。远忆湘江上，渔歌对月听。
醉倒:日晴空乐下仙云，俱在凉亭送使君。莫辞一盏即相请，还是三年更不闻。
酬许十三秀才兼依来韵:多为裁诗步竹轩，有时凝思过朝昏。篇成敢道怀金璞，吟苦唯应似岭猿。迷兴每惭花月夕，寄愁长在别离魂。凭君把卷侵寒烛，丽句时传画戟门。
题水西寺:三日去还住，一生焉再游。含情碧溪水，重上粲公楼。
出关:朝缨初解佐江濆，麋鹿心知自有群。汉囿猎稀慵献赋，楚山耕早任移文。卧归渔浦月连海，行望凤城花隔云。关吏不须迎马笑，去时无意学终军。
贻隐者:回报隐居山，莫忧山兴阑。求人颜色尽，知道性情宽。信谱弹琴误，缘崖劚药难。东皋亦自给，殊愧远相安。
贵游:朝回珮马草萋萋，年少恩深卫霍齐。斧钺旧威龙塞北，池台新赐凤城西。门通碧树开金锁，楼对青山倚玉梯。南陌行人尽回首，笙歌一曲暮云低。
闻范秀才自蜀游江湖:蜀道下湘渚，客帆应不迷。江分三峡响，山并九华齐。秋泊雁初宿，夜吟猿乍啼。归时慎行李，莫到石城西。
长兴里夏日寄南邻避暑:侯家大道傍，蝉噪树苍苍。开锁洞门远，卷帘官舍凉。栏围红药盛，架引绿萝长。永日一欹枕，故山云水乡。
秋夜与友人宿:楚国同游过十霜，万重心事几堪伤。蒹葭露白莲塘浅，砧杵夜清河汉凉。云外山川归梦远，天涯岐路客愁长。寒城欲晓闻吹笛，犹卧东轩月满床。
途中逢故人，话西山读书早曾游览:西岩曾到读书堂，穿竹行莎十里强。湖上梦馀波滟滟，岭头愁断路茫茫。经过事寄烟霞远，名利尘随日月长。莫道少年头不白，君看潘岳几茎霜。
江楼晚望:湖山翠欲结蒙笼，汗漫谁游夕照中。初语燕雏知社日，习飞鹰隼识秋风。波摇珠树千寻拔，山凿金陵万仞空。不欲登楼更怀古，斜阳江上正飞鸿。
为人题赠二首:我乏青云称，君无买笑金。虚传南国貌，争奈五陵心。桂席尘瑶珮，琼炉烬水沉。凝魂空荐梦，低耳悔听琴。月落珠帘卷，春寒锦幕深。谁家楼上笛，何处月明砧。兰径飞蝴蝶，筠笼语翠襟。和簪抛凤髻，将泪入鸳衾。的的新添恨，迢迢绝好音。文园终病渴，休咏白头吟。绿树莺莺语，平江燕燕飞。枕前闻雁去，楼上送春归。半月縆双脸，凝腰素一围。西墙苔漠漠，南浦梦依依。有恨簪花懒，无聊斗草稀。雕笼长惨淡，兰畹谩芳菲。镜敛青蛾黛，灯挑皓腕肌。避人匀迸泪，拖袖倚残晖。有貌虽桃李，单栖足是非。云輧载驭去，寒夜看裁衣。
蔷薇花:朵朵精神叶叶柔，雨晴香拂醉人头。石家锦幛依然在，闲倚狂风夜不收。
早秋三首:遥夜泛清瑟，西风生翠萝。残萤委玉露，早雁拂银河。高树晓还密，远山晴更多。淮南一叶下，自觉老烟波。一叶下前墀，淮南人已悲。蹉跎青汉望，迢递白云期。老信相如渴，贫忧曼倩饥。生公与园吏，何处是吾师。蓟北雁犹远，淮南人已悲。残桃间堕井，新菊亦侵篱。书剑岂相误，琴尊聊自持。西斋风雨夜，更有咏贫诗。
送段觉归杜曲闲居:书剑南归去，山扉别几年。苔侵岩下路，果落洞中泉。红叶高斋雨，青萝曲槛烟。宁知远游客，羸马太行前。
洞灵观冬青:霜霰不凋色，两株交石坛。未秋红实浅，经夏绿阴寒。露重蝉鸣急，风多鸟宿难。何如西禁柳，晴舞玉阑干。
洛中游眺贻同志:康衢一望通，河洛正天中。楼势排高凤，桥形架断虹。远山晴带雪，寒水晚多风。几日还携手，鸟鸣花满宫。
送李定言南游:酒酣轻别恨，酒醒复离忧。远水应移棹，高峰更上楼。簟凉清露夜，琴响碧天秋。重惜芳尊宴，满城无旧游。
游维山新兴寺，宿石屏村谢叟家:晚过石屏村，村长日渐曛。僧归下岭见，人语隔溪闻。谷响寒耕雪，山明夜烧云。家家扣铜鼓，欲赛鲁将军。
重游郁林寺道玄上人院:藤杖叩松关，春溪劚药还。雨晴巢燕急，波暖浴鸥闲。倚槛花临水，回舟月照山。忆归师莫笑，书剑在人间。
送前缑氏韦明府南游:酒阑横剑歌，日暮望关河。道直去官早，家贫为客多。山昏函谷雨，木落洞庭波。莫尽远游兴，故园荒薜萝。
留赠偃师主人:孤城漏未残，徒侣拂征鞍。洛北去游远，淮南归梦阑。晓灯回壁暗，晴雪卷帘寒。强尽主人酒，出门行路难。
九日登樟亭驿楼:鲈鲙与莼羹，西风片席轻。潮回孤岛晚，云敛众山晴。丹羽下高阁，黄花垂古城。因秋倍多感，乡树接咸京。
再游越中，伤朱馀庆协律好直上人:昔年湖上客，留访雪山翁。王氏船犹在，萧家寺已空。月高花有露，烟合水无风。处处多遗韵，何曾入剡中。
送惟素上人归新安:山空叶复落，一径下新安。风急渡溪晚，雪晴归寺寒。寻云策藤杖，向日倚蒲团。宁忆西游客，劳劳歌路难。
下第别友人杨至之:花落水潺潺，十年离旧山。夜愁添白发，春泪减朱颜。孤剑北游塞，远书东出关。逢君话心曲，一醉灞陵间。
南楼春望:南楼春一望，云水共昏昏。野店归山路，危桥带郭村。晴烟和草色，夜雨长溪痕。下岸谁家住，残阳半掩门。
题灞西骆隐士:磻溪连灞水，商岭接秦山。青汉不回驾，白云长掩关。雀喧知鹤静，凫戏识鸥闲。却笑南昌尉，悠悠城市间。
将赴京师，留题孙处士山居二首:草堂近西郭，遥对敬亭开。枕腻海云起，簟凉山雨来。高歌怀地肺，远赋忆天台。应学相如志，终须驷马回。西岩有高兴，路僻几人知。松荫花开晚，山寒酒熟迟。游从随野鹤，休息遇灵龟。长见邻翁说，容华似旧时。
晓发天井关寄李师晦:山在水滔滔，流年欲二毛。湘潭归梦远，燕赵客程劳。露晓红兰重，云晴碧树高。逢秋正多感，万里别同袍。
喜远书:端居换时节，离恨隔龙泷。苔色上春阁，柳阴移晚窗。寄怀因桂水，流泪极枫江。此日南来使，金盘鱼一双。
怀江南同志:南国别经年，云晴波接天。蒲深鸂鶒戏，花暖鹧鸪眠。竹暗湘妃庙，枫阴楚客船。唯应洞庭月，万里共婵娟。
洛中秋日:故国无归处，官闲忆远游。吴僧秣陵寺，楚客洞庭舟。久病先知雨，长贫早觉秋。壮心能几许，伊水更东流。
晨别翛然上人:吴僧诵经罢，败衲倚蒲团。钟韵花犹敛，楼阴月向残。晴山开殿响，秋水卷帘寒。独恨孤舟去，千滩复万滩。
春望思旧游:适意极春日，南台披薜萝。花光晴漾漾，山色昼峨峨。湘水美人远，信陵豪客多。唯凭一瓢酒，弹瑟纵高歌。
恩德寺:楼台横复重，犹有半岩空。萝洞浅深水，竹廊高下风。晴山疏雨后，秋树断云中。未尽平生意，孤帆又向东。
长兴里夏日南邻避暑:侯门大道傍，蝉噪树苍苍。开锁洞门远，下帘宾馆凉。栏围红药盛，架引绿萝长。永日一欹枕，故山云水乡。
蒙河南刘大夫见示与吏部张公喜雪酬唱，辄敢攀和:风度龙山暗，云凝象阙阴。瑞花琼树合，仙草玉苗深。欲醉梁王酒，先调楚客琴。即应携手去，将此助商霖。
下第送宋秀才游岐下、杨秀才还江东:年来不自得，一望几伤心。风转蕙兰色，月移松桂阴。马随边草远，帆落海云深。明旦各分首，更听梁甫吟。
游果昼二僧院:何必老林泉，冥心便是禅。讲时开院去，斋后下帘眠。镜朗灯分焰，香销印绝烟。真乘不可到，云尽月明天。
赠高处士:宅前云水满，高兴一书生。垂钓有深意，望山多远情。夜棋留客宿，春酒劝僧倾。未作干时计，何人问姓名。
新卜原上居寄袁校书:贫居乐游此，江海思迢迢。雪夜书千卷，花时酒一瓢。独愁秦树老，孤梦楚山遥。有路应相念，风尘满黑貂。
江上喜洛中亲友继至:战马昔纷纷，风惊嵩少尘。全家南渡远，旧友北来频。罢酒松筠晚，赋诗杨柳春。谁言今夜月，同是洛阳人。
送人归吴兴:绿水棹云月，洞庭归路长。春桥悬酒幔，夜栅集茶樯。箬叶沉溪暖，蘋花绕郭香。应逢柳太守，为说过潇湘。
月夜期友人不至:坐待故人宿，月华清兴秋。管弦谁处醉，池馆此时愁。风过渚荷动，露含山桂幽。孤吟不可曙，昨夜共登楼。
王秀才自越见寻不遇，题诗而回，因以酬寄:南斋知数宿，半为木兰开。晴阁留诗遍，春帆载酒回。烟深扬子宅，云断越王台。自有孤舟兴，何妨更一来。
送客归兰溪:花下送归客，路长应过秋。暮随江鸟宿，寒共岭猿愁。众水喧严濑，群峰抱沉楼。因君几南望，曾向此中游。
贻终南山隐者:中岩多少隐，提榼抱琴游。潭冷薜萝晚，山香松桂秋。瓢闲高树挂，杯急曲池流。独有迷津客，东西南北愁。
苦雨:江昏山半晴，南阻绝人行。葭菼连云色，杉松共雨声。早秋仍燕舞，深夜更鼍鸣。为报迷津客，讹言未可轻。
游茅山:步步入山门，仙家鸟径分。渔樵不到处，麋鹿自成群。石面迸出水，松头穿破云。道人星月下，相次礼茅君。
洛阳道中:洛阳多旧迹，一日几堪愁。风起林花晚，月明陵树秋。兴亡不可问，自古水东流。。
赠隐者:回报隐居士，莫愁山兴阑。求人颜色尽，知道性情宽。信谱弹琴误，缘崖劚药难。东皋亦自给，殊愧远相安。
重赋鹭鸶:何年去此地，南浦满凫雏。云汉知心远，林塘觉思孤。低飞下晚树，独睡映新蒲。为尔多归兴，前年在五湖。
寓崇圣寺怀李校书:几日卧南亭，卷帘秋月清。河关初罢梦，池阁更含情。寒露润金井，高风飘玉筝。前年共游客，刀笔事戎旌。
山居冬夜喜魏扶见访因赠:霜风露叶下，远思独裴回。夜久草堂静，月明山客来。遣贫相劝酒，忆字共书灰。何事清平世，干名待有媒。
喜李诩秀才见访因赠:浙南分首日，谁谓别经时。路远遥相访，家贫喜见知。不须辞不酌，更请续新诗。但得心中剑，酬恩会有期。
闻范秀才自蜀游江湖:蜀道下湘渚，客帆应不迷。江分三峡响，山并九华齐。秋泊雁初宿，夜吟猿乍啼。归时慎行李，莫到石城西。
陪郑史君泛舟晚归:南郭望归处，郡楼高卷帘。平桥低皂盖，曲岸转彤襜。江晚笙歌促，山晴鼓角严。羊公莫先醉，清晓月纤纤。
南陵留别段氏兄弟:不知身老大，犹似旧时狂。为酒游山县，留诗遍草堂。归期秋未尽，离恨日偏长。更羡君兄弟，参差雁一行。
旅中别侄暐:相见又南北，中宵泪满襟。旅游知世薄，贫别觉情深。歌管一尊酒，山川万里心。此身多在路，休诵异乡吟。
金陵怀古:玉树歌残王气终，景阳兵合戍楼空。松楸远近千官冢，禾黍高低六代宫。石燕拂云晴亦雨，江豚吹浪夜还风。英雄一去豪华尽，唯有青山似洛中。
与郑二秀才同舟东下洛中，亲朋送至景云寺:三十六峰横一川，绿波无路草芊芊。牛羊晚食铺平地，雕鹗晴飞摩远天。洛客尽回临水寺，楚人皆逐下江船。东西未有相逢日，更把繁华共醉眠。
姑孰官舍:草生宫舍似闲居，雪照南窗满素书。贫后始知为吏拙，病来还喜识人疏。青云岂有窥梁燕，浊水应无避钓鱼。不待秋风便归去，紫阳山下是吾庐。
郑侍御厅玩鹤:碧天飞舞下晴莎，金阁瑶池绝网罗。岩响数声风满树，岸移孤影雪凌波。缑山去远云霄迥，辽海归迟岁月多。双翅一开千万里，只应栖隐恋乔柯。
秋晚云阳驿西亭莲池:心忆莲池秉烛游，叶残花败尚维舟。烟开翠扇清风晓，水泥红衣白露秋。神女暂来云易散，仙娥初去月难留。空怀远道难持赠，醉倚阑干尽日愁。
晚自东郭回留一二游侣:乡心迢递宦情微，吏散寻幽竟落晖。林下草腥巢鹭宿，洞前云湿雨龙归。钟随野艇回孤棹，鼓绝山城掩半扉。今夜西斋好风月，一瓢春酒莫相违。
送郭秀才游天台:云埋阴壑雪凝峰，半壁天台已万重。人度碧溪疑辍棹，僧归苍岭似闻钟。暖眠鸂鶒晴滩草，高挂猕猴暮涧松。曾约共游今独去，赤城西面水溶溶。
再游姑苏玉芝观:高梧一叶下秋初，迢递重廊旧寄居。月过碧窗今夜酒，雨昏红壁去年书。玉池露冷芙蓉浅，琼树风高薜荔疏。明日挂帆更东去，仙翁应笑为鲈鱼。
题灵山寺行坚师院:西岩一径不通樵，八十持杯未觉遥。龙在石潭闻夜雨，雁移沙渚见秋潮。经函露湿文多暗，香印风吹字半销。应笑东归又南去，越山无路水迢迢。
赠李伊阙:桐履如飞不可寻，一壶双笈峄阳琴。舟横野渡寒风急，门掩荒山夜雪深。贫笑白驹无去意，病惭黄鹄有归心。云间二室劳君画，水墨苍苍半壁阴。
重游练湖怀旧:西风渺渺月连天，同醉兰舟未十年。鵩鸟赋成人已没，嘉鱼诗在世空传。荣枯尽寄浮云外，哀乐犹惊逝水前。日暮长堤更回首，一声邻笛旧山川。
汴河亭:广陵花盛帝东游，先劈昆仑一派流。百二禁兵辞象阙，三千宫女下龙舟。凝云鼓震星辰动。拂浪旗开日月浮。四海义师归有道，迷楼还似景阳楼。
伤故湖州李郎中:政成身没共兴衰，乡路兵戈旅榇回。城上暮云凝鼓角，海边春草闭池台。经年未葬家人散，昨夜因斋故吏来。南北相逢皆掩泣，白蘋洲暖百花开。
淮阴阻风寄呈楚州韦中丞:垂钓京江欲白头，江鱼堪钓却西游。刘伶台下稻花晚，韩信庙前枫叶秋。淮月未明先倚槛，海云初起更维舟。河桥有酒无人醉，独上高城望庾楼。
题四皓庙:桂香松暖庙门开，独泻椒浆奠一杯。秦法欲兴鸿已去，汉储将废凤还来。紫芝翳翳多青草，白石苍苍半绿苔。山下驿尘南窜路，不知冠盖几人回。
题卫将军庙:武牢关下护龙旗，挟槊弯弧马上飞。汉业未兴王霸在，秦军才散鲁连归。坟穿大泽埋金剑，庙枕长溪挂铁衣。欲奠忠魂何处问，苇花枫叶雨霏霏。
访别韦隐居不值:犬吠双岩碧树间，主人朝出半开关。汤师阁上留诗别，杜叟桥边载酒还。栎坞炭烟晴过岭，蓼村渔火夜移湾。故乡芜没兵戈后，凭向溪南买一山。
寄题华严韦秀才院:三面楼台百丈峰，西岩高枕树重重。晴攀翠竹题诗滑，秋摘黄花酿酒浓。山殿日斜喧鸟雀，石潭波动戏鱼龙。今来故国遥相忆，月照千山半夜钟。
重游飞泉观题故梁道士宿龙池:西岩泉落水容宽，灵物蜿蜒黑处蟠。松叶正秋琴韵响，菱花初晓镜光寒。云开星月浮山殿，雨过风雷绕石坛。仙客不归龙亦去，稻畦长满此池干。
闻韶州李相公移拜郴州因寄:诏移丞相木兰舟，桂水潺湲岭北流。青汉梦归双阙曙，白云吟过五湖秋。恩回玉扆人先喜，道在金縢世不忧。闻说公卿尽南望，甘棠花暖凤池头。
游江令旧宅:身没南朝宅已荒，邑人犹赏旧风光。芹根生叶石池浅，桐树落花金井香。带暖山蜂巢画阁，欲阴溪燕集书堂。闲愁此地更西望，潮浸台城春草长。
别张秀才:不知何计写离忧，万里山川半旧游。风卷暮沙和雪起，日融春水带冰流。凌晨客泪分东郭，竟夕乡心共北楼。青桂一枝年少事，莫因鲈鲙涉穷秋。
赠郑处士:道傍年少莫矜夸，心在重霄鬓未华。杨子可曾过北里，鲁人何必敬东家。寒云晓散千峰雪，暖雨晴开一径花。且卖湖田酿春酒，与君书剑是生涯。
和淮南王相公与宾僚同游瓜洲别业，题旧书斋:碧油红旆想青衿，积雪窗前尽日吟。巢鹤去时云树老，卧龙归处石潭深。道傍苦李犹垂实，城外甘棠已布阴。宾御莫辞岩下醉，武丁高枕待为霖。
献韶阳相国崔公:一匮为功极九层，康庄犹自剑棱棱。舟回北渚经年泊，门接东山尽日登。万国已闻传玉玺，百官犹望启金縢。贤臣会致唐虞世，独倚江楼笑范增。
郡斋夜坐寄旧乡二侄:千官奉职衮龙垂，旅卧淮阳鬓日衰。三月已乖棠树政，二年空负竹林期。楼侵白浪风来远，城抱丹岩日到迟。长欲挂帆君莫笑，越禽花晚梦南枝。
贺少师相公致政:六十悬车自古稀，我公年少独忘机。门临二室留侯隐，棹倚三川越相归。不拟优游同陆贾，已回清白遗胡威。龙城凤沼棠阴在，只恐归鸿更北飞。
晨起白云楼寄龙兴江准上人兼呈窦秀才:兹楼今是望乡台，乡信全稀晓雁哀。山翠万重当槛出，水华千里抱城来。东岩月在僧初定，南浦花残客未回。欲吊灵均能赋否，秋风还有木兰开。
陪宣城大夫崔公泛后池兼北楼宴二首:陪泛芳池醉北楼，水花繁艳照膺舟。亭台阴合树初昼，弦管韵高山欲秋。皆贺虢岩终选傅，自伤燕谷未逢邹。昔时恩遇今能否，一尉沧洲已白头。江上西来共鸟飞，剪荷浮泛似轻肥。王珣作簿公曾喜，刘表为邦客尽依。云外轩窗通早景，风前箫鼓送残晖。宛陵行乐金陵住，遥对家山未忆归。
赠河东虞押衙二首:长剑高歌换素衣，君恩未报不言归。旧精鸟篆谙书体，新授龙韬识战机。万里往来征马瘦，十年离别故人稀。生平志气何人见，空上西楼望落晖。吴门风水各萍流，月满花开懒独游。万里山川分晓梦，四邻歌管送春愁。昔年顾我长青眼，今日逢君尽白头。莫向尊前更惆怅，古来投笔尽封侯。
酬杜补阙初春雨中舟次横江喜裴郎中相迎见寄:江馆维舟为庾公，暖波微渌雨濛濛。红桥迤逦春岩下，朱旆联翩晓树中。柳滴圆波生细浪，梅含香艳吐轻风。郢歌莫问青山吏，鱼在深池鸟在笼。
酬副使郑端公见寄:一日高名遍九州，玄珠仍向道中求。郢中白雪惭新唱，涂上青山忆旧游。笙磬有文终易别，珠玑无价竟难酬。柳营迢递江风阔，夜夜孤吟月下楼。
元处士自洛归宛陵山居见示詹事相公饯行之什因赠:紫霄峰下绝韦编，旧隐相如结袜前。月落尚留东閤醉，风高还忆北窗眠。江城夜别潇潇雨，山槛晴归漠漠烟。一顷豆花三顷竹，想应抛却钓鱼船。
送元昼上人归苏州兼寄张厚二首:自卜闲居荆水头，感时相别思悠悠。一樽酒尽青山暮，千里书回碧树秋。深巷久贫知寂寞，小诗多病尚风流。昼公此去应相问，为说沾巾忆旧游。三年无事客吴乡，南陌春园碧草长。共醉八门回画舸，独还三径掩书堂。前山雨过池塘满，小院秋归枕簟凉。经岁别离心自苦，何堪黄叶落清漳。
送陆拾遗东归:独振儒风遇盛时，紫泥初降世人知。文章报主非无意，书剑还家素有期。秋寺卧云移棹晚，暮江乘月落帆迟。东归自是缘清兴，莫比商山咏紫芝。
酬和杜侍御:花时曾省杜陵游，闻下书帷不举头。因过石城先访戴，欲朝金阙暂依刘。征帆夜转鸬鹚穴，骋骑春辞鹳雀楼。正把新诗望南浦，棹歌应是木兰舟。
寄献三川守刘公:三川歌颂彻咸秦，十二楼前侍从臣。休闭玉笼留鸑鷟，早开金埒纵麒麟。花深稚榻迎何客，月在膺舟醉几人。自笑东风过寒食，茂陵寥落未知春。半年三度转蓬居，锦帐心阑羡隼旟。老去自惊秦塞雁，病来先忆楚江鱼。长闻季氏千金诺，更望刘公一纸书。春雪未晴春酒贵，莫教愁杀马相如。
长庆寺遇常州阮秀才:高阁晴轩对一峰，毗陵书客此相逢。晚收红叶题诗遍，秋待黄花酿酒浓。山馆日斜喧鸟雀，石潭波动戏鱼龙。上方有路应知处，疏磬寒蝉树几重。
东游留别李丛秀才:烦君沽酒强登楼，罢唱离歌说远游。文字岂劳诸子重，风尘多幸故人忧。数程山路长侵夜，千里家书动隔秋。起凭栏干各垂泪，又驱羸马向东州。
送薛秀才南游:姑苏城外柳初凋，同上江楼更寂寥。绕壁旧诗尘漠漠，对窗寒竹雨潇潇。怜君别路随秋雁，尽我离觞任晚潮。从此草玄应有处，白云青嶂一相招。
赠桐庐房明府先辈:帝城春榜谪灵仙，四海声华二十年。阙下书功无后辈，卷中文字掩前贤。官闲每喜江山静，道在宁忧雨露偏。自笑小儒非一鹗，亦趋门屏冀相怜。
客至:得路逢津更俊才，可怜鞍马照春来。残花几日小斋闭，大笑一声幽抱开。袖拂碧溪寒缭绕，冠欹红树晚徘徊。相逢少别更堪恨，何必秋风江上台。
新兴道中:芙蓉村步失官金，折狱无功不可寻。初挂海帆逢岁暮，却开山馆值春深。波浑未辨鱼龙迹，雾暗宁知蚌鹬心。夜榜归舟望渔火，一溪风雨两岩阴。
下第有怀亲友:万山晴雪九衢尘，何处风光寄梦频。花盛庾园携酒客，草深颜巷读书人。征帆又过湘南月，旅馆还悲渭水春。无限别情多病后，杜陵寥落在漳滨。
残雪:忆昨新春霰雪飞，阶前檐上斗寒姿。狂风送在竹深处，隔日未消花发时。轻压嫩蔬旁出土，冷冲幽鸟别寻枝。晚来又喜登楼见，一曲高歌和者谁。
和常秀才寄简归州郑使君借猿:谢守携猿东路长，袅藤穿竹似潇湘。碧山初暝啸秋月，红树生寒啼晓霜。陌上楚人皆驻马，里中巴客半归乡。心知欲借南游侣，未到三声恐断肠。
题陆侍御林亭:野水通池石叠台，五营无事隐雄才。松斋下马书千卷，兰舫逢人酒一杯。寒树雪晴红艳吐，远山云晓翠光来。定知别后无多日，海柳江花次第开。
春日思旧游寄南徐从事刘三复:风暖曲江花半开，忽思京口共衔杯。湘潭云尽暮山出，巴蜀雪消春水来。怀玉尚悲迷楚塞，捧金犹羡乐燕台。蓟门高处极归思，陇雁北飞双燕回。
闻开江宋相公申锡下世二首:权门阴奏夺移才，馹骑如星堕峡来。晁氏有恩忠作祸，贾生无罪直为灾。贞魂误向崇山殁，冤气疑从汨水回。毕竟功成何处是，五湖云月一帆开。月落湘潭棹不喧，玉杯瑶瑟奠蘋蘩。谁能力制乘时鹤，自取机沉在槛猿。位极乾坤三事贵，谤兴华夏一夫冤。宵衣旰食明天子，日伏青蒲不敢言。
及第后春情:世间得意是春风，散诞经过触处通。细摇柳脸牵长带，慢撼桃株舞碎红。也从吹幌惊残梦，何处飘香别故丛。犹以西都名下客，今年一月始相逢。
贵游:朝回佩马早凄凄，年少恩深卫霍齐。斧钺旧威龙塞北，池台新赐凤城西。门通碧树开金锁，楼对青山倚玉梯。南陌行人尽回首，笙歌一曲暮云低。
秋夜与友人宿:楚国同游过十霜，万重心事几堪伤。蒹葭露白莲塘浅，砧杵夜清河汉凉。云外山川归梦远，天涯岐路客愁长。寒城欲晓闻吹笛，犹卧东轩月满床。
途中逢故人，话西山读书早曾游览:西岩曾到读书堂，穿竹行沙十里强。湖上梦余波滟滟，岭头愁断路茫茫。经过事寄烟霞远，名利尘随日月长。莫道少年头不白，君看潘岳几茎霜。
出关:朝缨初解佐江滨，麋鹿心知自有群。汉囿猎稀慵献赋，楚山耕早任移文。卧归渔浦月连海，行望凤城花隔云。关吏不须迎马笑，去时无意学终军。
寄房千里博士:春风白马紫丝缰，正值蚕眠未采桑。五夜有心随暮雨，百年无节待秋霜。重寻绣带朱藤合，更认罗裙碧草长。为报西游减离恨，阮郎才去嫁刘郎。
寄郴州李相公:高楼王与谢，逸韵比南金。不遇销忧日，埃尘谁复寻。旷怀澹得丧，失意纵登临。彩槛浮云迥，绮窗明月深。虬龙压沧海，鸳鸾思邓林。青云伤国器，白发轸乡心。功高恩自洽，道直谤徒侵。应笑灵均恨，江畔独行吟。
赠萧炼师:曾试昭阳曲，瑶斋帝自临。红珠络绣帽，翠钿束罗襟。双阙胡尘起，千门宿露阴。出宫迷国步，回驾轸皇心。桂殿春空晚，椒房夜自深。急宣求故剑，冥契得遗簪。暗记神仙传，潜封女史箴。壶中知日永，掌上畏年侵。莫比班家扇，宁同卓氏琴。云车辞凤辇，羽帔别鸳衾。网断鱼游藻，笼开鹤戏林。洛烟浮碧汉，嵩月上丹岑。露草争三秀，风篁共八音。吹笙延鹤舞，敲磬引龙吟。旄节纤腰举，霞杯皓腕斟。还磨照宝镜，犹插辟寒金。东海人情变，南山圣寿沈。朱颜常似渥，绿发已如寻。养气齐生死，留形尽古今。更求应不见，鸡犬日駸駸。
冬日宣城开元寺赠元孚上人:一钵事南宗，僧仪称病容。曹溪花里别，萧寺竹前逢。烛影深寒殿，经声彻曙钟。欲斋檐睡鸽，初定壁吟蛩。诗继休遗韵，书传永逸踪。艺多人誉洽，机绝道情浓。汲涧瓶沈藻，眠阶锡挂松。云鸣新放鹤，池卧旧降龙。露茗山厨焙，霜粳野碓舂。梵文明处译，禅衲暖时缝。层塔题应遍，飞轩步不慵。绣梁交薜荔，画井倒芙蓉。翠户垂旗网，朱窗列剑锋。寒风金磬远，晴雪玉楼重。妙理三乘达，清才万象供。山高横睥睨，滩浅聚艨艟。微雾苍平楚，残晖淡远峰。林疏霜摵摵，波静月溶溶。剑出因雷焕，琴全遇蔡邕。西方知有社，支许合相从。
登蒜山观发军:羽檄征兵急，辕门选将雄。犬羊忧破竹，貔虎极飞蓬。定系猖狂虏，何烦矍铄翁。更探黄石略，重振黑山功。别马嘶营柳，惊乌散井桐。低星连宝剑，残月让雕弓。浪晓戈鋋里，山晴鼓角中。甲开鱼照水，旗飏虎拏风。去想金河远，行知玉塞空。汉庭应有问，师律在元戎。
送林处士自闽中道越由霅抵两川:书剑少青眼，烟波初白头。乡关背梨岭，客路转蘋洲。处困道难固，乘时恩易酬。镜中非访戴，剑外欲依刘。高枕海天暝，落帆江雨秋。鼍声应远鼓，蜃气学危楼。智士役千虑，达人经百忧。唯闻陶靖节，多在醉乡游。
晨自竹径至龙兴寺崇隐上人院:佛寺通南径，僧堂倚北坡。藤阴迷晚竹，苔滑仰晴莎。病忆春前别，闲宜雨后过。石横闻水远，林缺见山多。欲结三天社，初降十地魔。毒龙来有窟，灵鹤去无窠。客路随萍梗，乡园失薜萝。禅心如可学，不藉鲁阳戈。
岁暮自广江至新兴往复中题峡山寺四首:夜醉晨方醒，孤吟恐失群。海鰌潮上见，江鹄雾中闻。未腊梅先实，经冬草自薰。树随山崦合，泉到石棱分。虎迹空林雨，猿声绝岭云。萧萧异乡鬓，明日共丝棼。薄暮缘西峡，停桡一访僧。鹭巢横卧柳，猿饮倒垂藤。水曲岩千叠，云重树百层。山风寒殿磬，溪雨夜船灯。滩涨危槎没，泉冲怪石崩。中台一襟泪，岁杪别良朋。密树分苍壁，长溪抱碧岑。海风闻鹤远，潭日见鱼深。松盖环清韵，榕根架绿阴。洞丁多斫石，蛮女半淘金。南浦惊春至，西楼送月沉。江流不过岭，何处寄归心。月在行人起，千峰复万峰。海虚争翡翠，溪逻斗芙蓉。古木高生槲，阴池满种松。火探深洞燕，香送远潭龙。蓝坞寒先烧，禾堂晚并舂。更投何处宿，西峡隔云钟。
客有卜居不遂薄游汧陇因题:海燕西飞白日斜，天门遥望五侯家。楼台深锁无人到，落尽春风第一花。
游楞伽寺:碧烟秋寺泛潮来，水浸城根古堞摧。尽日伤心人不见，石榴花满旧琴台。
秋思:琪树西风枕簟秋，楚云湘水忆同游。高歌一曲掩明镜，昨日少年今白头。
楚宫怨二首:十二山晴花尽开，楚宫双阙对阳台。细腰争舞君沉醉，白日秦兵天上来。猎骑秋来在内稀，渚宫云雨湿龙衣。腾腾战鼓动城阙，江畔射麋殊未归。
寄罗劭兴:棠棣黄花发，忘忧碧叶齐。人闲微病酒，燕重远兼泥。混沌何由凿，青冥未有梯。高阳旧徒侣，时复一相携。
自喜:自喜蜗牛舍，兼容燕子巢。绿筠遗粉箨，红药绽香苞。虎过遥知阱，鱼来且佐庖。慢行成酩酊，邻壁有松醪。
归墅:行李逾南极，旬时到旧乡。楚芝应遍紫，邓橘未全黄。渠浊村舂急，旗高社酒香。故山归梦喜，先入读书堂。
乐游原:向晚意不适，驱车登古原。夕阳无限好，只是近黄昏。
北齐二首:一笑相倾国便亡，何劳荆棘始堪伤。小怜玉体横陈夜，已报周师入晋阳。巧笑知堪敌万几，倾城最在著戎衣。晋阳已陷休回顾，更请君王猎一围。
送崔珏往西川:年少因何有旅愁，欲为东下更西游。一条雪浪吼巫峡，千里火云烧益州。卜肆至今多寂寞，酒垆从古擅风流。浣花笺纸桃花色，好好题诗咏玉钩。
陈后宫:茂苑城如画，阊门瓦欲流。还依水光殿，更起月华楼。侵夜鸾开镜，迎冬雉献裘。从臣皆半醉，天子正无愁。
石城:石城夸窈窕，花县更风流。簟冰将飘枕，帘烘不隐钩。玉童收夜钥，金狄守更筹。共笑鸳鸯绮，鸳鸯两白头。
七月二十八日夜与王郑二秀才听雨后梦作:初梦龙宫宝焰然，瑞霞明丽满晴天。旋成醉倚蓬莱树，有个仙人拍我肩。少顷远闻吹细管，闻声不见隔飞烟。逡巡又过潇湘雨，雨打湘灵五十弦。瞥见冯夷殊怅望，鲛绡休卖海为田。亦逢毛女无憀极，龙伯擎将华岳莲。恍惚无倪明又暗，低迷不已断还连。觉来正是平阶雨，独背寒灯枕手眠。
漫成三首:不妨何范尽诗家，未解当年重物华。远把龙山千里雪，将来拟并洛阳花。沈约怜何逊，延年毁谢庄。清新俱有得，名誉底相伤。雾夕咏芙蕖，何郎得意初。此时谁最赏，沈范两尚书。
槿花二首:燕体伤风力，鸡香积露文。殷鲜一相杂，啼笑两难分。月里宁无姊，云中亦有君。三清与仙岛，何事亦离群。珠馆薰燃久，玉房梳扫余。烧兰才作烛，襞锦不成书。本以亭亭远，翻嫌眽眽疏。回头问残照，残照更空虚。
子初全溪作:全溪不可到，况复尽余醅。汉苑生春水，昆池换劫灰。战蒲知雁唼，皱月觉鱼来。清兴恭闻命，言诗未敢回。
玄微先生:仙翁无定数，时入一壶藏。夜夜桂露湿，村村桃水香。醉中抛浩劫，宿处起神光。药裹丹山凤，棋函白石郎。弄河移砥柱，吞日倚扶桑。龙竹裁轻策，鲛绡熨下裳。树栽嗤汉帝，桥板笑秦王。径欲随关令，龙沙万里强。
岳阳楼:欲为平生一散愁，洞庭湖上岳阳楼。可怜万里堪乘兴，枉是蛟龙解覆舟。
杜工部蜀中离席:人生何处不离群，世路干戈惜暂分。雪岭未归天外使，松州犹驻殿前军。座中醉客延醒客，江上晴云杂雨云。美酒成都堪送老，当垆仍是卓文君。
二月二日:二月二日江上行，东风日暖闻吹笙。花须柳眼各无赖，紫蝶黄蜂俱有情。万里忆归元亮井，三年从事亚夫营。新滩莫悟游人意，更作风檐夜雨声。
桂林路中作:地暖无秋色，江晴有暮晖。空余蝉嘒嘒，犹向客依依。村小犬相护，沙平僧独归。欲成西北望，又见鹧鸪飞。
蝶三首:初来小苑中，稍与琐闱通。远恐芳尘断，轻忧艳雪融。只知防皓露，不觉逆尖风。回首双飞燕，乘时入绮栊。长眉画了绣帘开，碧玉行收白玉台。为问翠钗钗上凤，不知香颈为谁回。寿阳公主嫁时妆，八字宫眉捧额黄。见我佯羞频照影，不知身属冶游郎。
李花:李径独来数，愁情相与悬。自明无月夜，强笑欲风天。减粉与园箨，分香沾渚莲。徐妃久已嫁，犹自玉为钿。
柳:曾逐东风拂舞筵，乐游春苑断肠天。如何肯到清秋日，已带斜阳又带蝉。
判春:一桃复一李，井上占年芳。笑处如临镜，窥时不隐墙。敢言西子短，谁觉宓妃长。珠玉终相类，同名作夜光。
马嵬二首:冀马燕犀动地来，自埋红粉自成灰。君王若道能倾国，玉辇何由过马嵬。海外徒闻更九州，他生未卜此生休。空闻虎旅传宵柝，无复鸡人报晓筹。此日六军同驻马，当时七夕笑牵牛。如何四纪为天子，不及卢家有莫愁。
望喜驿别嘉陵江水二绝:嘉陵江水此东流，望喜楼中忆阆州。若到阆中还赴海，阆州应更有高楼。千里嘉陵江水色，含烟带月碧于蓝。今朝相送东流后，犹自驱车更向南。
楚吟:山上离宫宫上楼，楼前宫畔暮江流。楚天长短黄昏雨，宋玉无愁亦自愁。
寄在朝郑曹独孤李四同年:昔岁陪游旧迹多，风光今日两蹉跎。不因醉本兰亭在，兼忘当年旧永和。
闻歌:敛笑凝眸意欲歌，高云不动碧嵯峨。铜台罢望归何处，玉辇忘还事几多。青冢路边南雁尽，细腰宫里北人过。此声肠断非今日，香灺灯光奈尔何。
重有感:玉帐牙旗得上游，安危须共主君忧。窦融表已来关右，陶侃军宜次石头。岂有蛟龙愁失水，更无鹰隼与高秋。昼号夜哭兼幽显，早晚星关雪涕收。
明禅师院酬从兄见寄:贞吝嫌兹世，会心驰本原。人非四禅缚，地绝一尘喧。霜露欹高木，星河压故园。斯游傥为胜，九折幸回轩。
即日:小苑试春衣，高楼倚暮晖。夭桃惟是笑，舞蝶不空飞。赤岭久无耗，鸿门犹合围。几家缘锦字，含泪坐鸳机。
崇让宅东亭醉后沔然有作:曲岸风雷罢，东亭霁日凉。新秋仍酒困，幽兴暂江乡。摇落真何遽，交亲或未忘。一帆彭蠡月，数雁塞门霜。俗态虽多累，仙标发近狂。声名佳句在，身世玉琴张。万古山空碧，无人鬓免黄。骅骝忧老大，鶗鴂妒芬芳。密竹沈虚籁，孤莲泊晚香。如何此幽胜，淹卧剧清漳。
晚晴:深居俯夹城，春去夏犹清。天意怜幽草，人间重晚晴。并添高阁迥，微注小窗明。越鸟巢干后，归飞体更轻。
安定城楼:迢递高城百尺楼，绿杨枝外尽汀洲。贾生年少虚垂泪，王粲春来更远游。永忆江湖归白发，欲回天地入扁舟。不知腐鼠成滋味，猜意鸳雏竟未休。
镜槛:镜槛芙蓉入，香台翡翠过。拨弦惊火凤，交扇拂天鹅。隐忍阳城笑，喧传郢市歌。仙眉琼作叶，佛髻钿为螺。五里无因雾，三秋只见河。月中供药剩，海上得绡多。玉集胡沙割，犀留圣水磨。斜门穿戏蝶，小阁锁飞蛾。骑襜侵鞯卷，车帷约幰鈋。传书两行雁，取酒一封驼。桥迥凉风压，沟横夕照和。待乌燕太子，驻马魏东阿。想像铺芳褥，依稀解醉罗。散时帘隔露，卧后幕生波。梯稳从攀桂，弓调任射莎。岂能抛断梦，听鼓事朝珂。
喜舍弟羲叟及第上礼部魏公:国以斯文重，公仍内署来。风标森太华，星象逼中台。朝满迁莺侣，门多吐凤才。宁同鲁司寇，惟铸一颜回。
代秘书赠弘文馆诸校书:清切曹司近玉除，比来秋兴复何如。崇文馆里丹霜后，无限红梨忆校书。
日日:日日春光斗日光，山城斜路杏花香。几时心绪浑无事，得及游丝百尺长。
十字水期韦潘侍御同年不至时韦寓居水次故郭汾宁宅:伊水溅溅相背流，朱栏画阁几人游。漆灯夜照真无数，蜡炬晨炊竟未休。顾我有怀同大梦，期君不至更沈忧。西园碧树今谁主，与近高窗卧听秋。
流莺:流莺漂荡复参差，渡陌临流不自持。巧啭岂能无本意，良辰未必有佳期。风朝露夜阴晴里，万户千门开闭时。曾苦伤春不忍听，凤城何处有花枝。
和韩录事送宫人入道:星使追还不自由，双童捧上绿琼輈。九枝灯下朝金殿，三素云中侍玉楼。凤女颠狂成久别，月娥孀独好同游。当时若爱韩公子，埋骨成灰恨未休。
早起:风露澹清晨，帘间独起人。莺花啼又笑，毕竟是谁春。
行至金牛驿寄兴元渤海尚书:楼上春云水底天，五云章色破巴笺。诸生个个王恭柳，从事人人庾杲莲。六曲屏风江雨急，九枝灯檠夜珠圆。深惭走马金牛路，骤和陈王白玉篇。
乐游原:万树鸣蝉隔岸虹，乐游原上有西风。羲和自趁虞泉宿，不放斜阳更向东。
和张秀才落花有感:晴暖感余芳，红苞杂绛房。落时犹自舞，扫后更闻香。梦罢收罗荐，仙归敕玉箱。回肠九回后，犹有剩回肠。
代贵公主:芳条得意红，飘落忽西东。分逐春风去，风回得故丛。明朝金井露，始看忆春风。
病中早访招国李十将军遇挈家游曲江:十顷平波溢岸清，病来惟梦此中行。相如未是真消渴，犹放沱江过锦城。
昨日:昨日紫姑神去也，今朝青鸟使来赊。未容言语还分散，少得团圆足怨嗟。二八月轮蟾影破，十三弦柱雁行斜。平明钟后更何事，笑倚墙边梅树花。
暮秋独游曲江:荷叶生时春恨生，荷叶枯时秋恨成。深知身在情长在，怅望江头江水声。
赠句芒神:佳期不定春期赊，春物夭阏兴咨嗟。愿得句芒索青女，不教容易损年华。
无愁果有愁曲北齐歌:东有青龙西白虎，中含福星包世度。玉壶渭水笑清潭，凿天不到牵牛处。骐驎踏云天马狞，牛山撼碎珊瑚声。秋娥点滴不成泪，十二玉楼无故钉。推烟唾月抛千里，十番红桐一行死。白杨别屋鬼迷人，空留暗记如蚕纸。日暮向风牵短丝，血凝血散今谁是。
齐梁晴云:缓逐烟波起，如妒柳绵飘。故临飞阁度，欲入回陂销。萦歌怜画扇，敞景弄柔条。更奈天南位，牛渚宿残宵。
赠郑谠处士:浪迹江湖白发新，浮云一片是吾身。寒归山观随棋局，暖入汀洲逐钓轮。越桂留烹张翰鲙，蜀姜供煮陆机莼。相逢一笑怜疏放，他日扁舟有故人。
当句有对:密迩平阳接上兰，秦楼鸳瓦汉宫盘。池光不定花光乱，日气初涵露气干。但觉游蜂饶舞蝶，岂知孤凤忆离鸾。三星自转三山远，紫府程遥碧落宽。
随师东:东征日调万黄金，几竭中原买斗心。军令未闻诛马谡，捷书惟是报孙歆。但须鸑鷟巢阿阁，岂假鸱鸮在泮林。可惜前朝玄菟郡，积骸成莽阵云深。
韩同年新居饯韩西迎家室戏赠:籍籍征西万户侯，新缘贵婿起朱楼。一名我漫居先甲，千骑君翻在上头。云路招邀回彩凤，天河迢递笑牵牛。南朝禁脔无人近，瘦尽琼枝咏四愁。
奉和太原公送前杨秀才戴兼招杨正字戎:潼关地接古弘农，万里高飞雁与鸿。桂树一枝当白日，芸香三代继清风。仙舟尚惜乖双美，彩服何由得尽同。谁惮士龙多笑疾，美髭终类晋司空。
高松:高松出众木，伴我向天涯。客散初晴候，僧来不语时。有风传雅韵，无雪试幽姿。上药终相待，他年访伏龟。
哭刘司户蕡:路有论冤谪，言皆在中兴。空闻迁贾谊，不待相孙弘。江阔惟回首，天高但抚膺。去年相送地，春雪满黄陵。
乐游原:春梦乱不记，春原登已重。青门弄烟柳，紫阁舞云松。拂砚轻冰散，开尊绿酎浓。无悰托诗遣，吟罢更无悰。
思归:固有楼堪倚，能无酒可倾。岭云春沮洳，江月夜晴明。鱼乱书何托，猿哀梦易惊。旧居连上苑，时节正迁莺。
春游:桥峻斑骓疾，川长白鸟高。烟轻惟润柳，风滥欲吹桃。徙倚三层阁，摩挲七宝刀。庾郎年最少，青草妒春袍。
商於新开路:六百商於路，崎岖古共闻。蜂房春欲暮，虎阱日初曛。路向泉间辨，人从树杪分。更谁开捷径，速拟上青云。
闲游:危亭题竹粉，曲沼嗅荷花。数日同携酒，平明不在家。寻幽殊未极，得句总堪夸。强下西楼去，西楼倚暮霞。
江村题壁:沙岸竹森森，维艄听越禽。数家同老寿，一径自阴深。喜客尝留橘，应官说采金。倾壶真得地，爱日静霜砧。
漫成五章:沈宋裁辞矜变律，王杨落笔得良朋。当时自谓宗师妙，今日惟观对属能。李杜操持事略齐，三才万象共端倪。集仙殿与金銮殿，可是苍蝇惑曙鸡。生儿古有孙征虏，嫁女今无王右军。借问琴书终一世，何如旗盖仰三分。代北偏师衔使节，关中裨将建行台。不妨常日饶轻薄，且喜临戎用草莱。郭令素心非黩武，韩公本意在和戎。两都耆旧偏垂泪，临老中原见朔风。
秋日晚思:桐槿日零落，雨余方寂寥。枕寒庄蝶去，窗冷胤萤销。取适琴将酒，忘名牧与樵。平生有游旧，一一在烟霄。
春宵自遣:地胜遗尘事，身闲念岁华。晚晴风过竹，深夜月当花。石乱知泉咽，苔荒任径斜。陶然恃琴酒，忘却在山家。
灵仙阁晚眺寄郓州韦评事:愚公方住谷，仁者本依山。共誓林泉志，胡为尊俎间。华莲开菡萏，荆玉刻孱颜。爽气临周道，岚光入汉关。满壶从蚁泛，高阁已苔斑。想就安车召，宁期负矢还。潘游全璧散，郭去半舟闲。定笑幽人迹，鸿轩不可攀。
赋得月照冰池:皓月方离海，坚冰正满池。金波双激射，璧彩两参差。影占徘徊处，光含的皪时。高低连素色，上下接清规。顾兔飞难定，潜鱼跃未期。鹊惊俱欲绕，狐听始无疑。似镜将盈手，如霜恐透肌。独怜游玩意，达晓不知疲。
和韦潘前辈七月十二日夜泊池州城下先寄上李使君:桂含爽气三秋首，蓂吐中旬二叶新。正是澄江如练处，玄晖应喜见诗人。
正月十五夜闻京有灯，恨不得观:月色灯光满帝都，香车宝辇隘通衢。身闲不睹中兴盛，羞逐乡人赛紫姑。
幽人:丹灶三年火，苍崖万岁藤。樵归说逢虎，棋罢正留僧。星斗同秦分，人烟接汉陵。东流清渭苦，不尽照衰兴。
南山赵行军新诗盛称游宴之洽，因寄一绝:莲幕遥临黑水津，櫜鞬无事但寻春。梁王司马非孙武，且免宫中斩美人。
僧院牡丹:薄叶风才倚，枝轻雾不胜。开先如避客，色浅为依僧。粉壁正荡水，缃帏初卷灯。倾城惟待笑，要裂几多缯。
高花:花将人共笑，篱外露繁枝。宋玉临江宅，墙低不碍窥。
嘲桃:无赖夭桃面，平时露井东。春风为开了，却拟笑春风。
访隐:路到层峰断，门依老树开。月从平楚转，泉自上方来。薤白罗朝馔，松黄暖夜杯。相留笑孙绰，空解赋天台。
寓兴:薄宦仍多病，从知竟远游。谈谐叨客礼，休浣接冥搜。树好频移榻，云奇不下楼。岂关无景物，自是有乡愁。
赋得桃李无言:夭桃花正发，秾李蕊方繁。应候非争艳，成蹊不在言。静中霞暗吐，香处雪潜翻。得意摇风态，含情泣露痕。芬芳光上苑，寂默委中园。赤白徒自许，幽芳谁与论。
寄和水部马郎中题兴德驿，时昭义已平:仙郎倦去心，郑驿暂登临。水色潇湘阔，沙程朔漠深。鹢舟时往复，鸥鸟恣浮沉。更想逢归马，悠悠岳树阴。
行次昭应县道上，送户部李郎中充昭义攻讨:将军大旆扫狂童，诏选名贤赞武功。暂逐虎牙临故绛，远含鸡舌过新丰。鱼游沸鼎知无日，鸟覆危巢岂待风。早勒勋庸燕石上，伫光纶綍汉廷中。
奉同诸公题河中任中丞新创河亭四韵之作:万里谁能访十洲，新亭云构压中流。河鲛纵玩难为室，海蜃遥惊耻化楼。左右名山穷远目，东西大道锁轻舟。独留巧思传千古，长与蒲津作胜游。
喜闻太原同院崔侍御台拜兼寄在台三二同年之什:鹏鱼何事遇屯同，云水升沉一会中。刘放未归鸡树老，邹阳新去兔园空。寂寥我对先生柳，赫奕君乘御史骢。若向南台见莺友，为传垂翅度春风。
喜雪:朔雪自龙沙，呈祥势可嘉。有田皆种玉，无树不开花。班扇慵裁素，曹衣讵比麻。鹅归逸少宅，鹤满令威家。寂寞门扉掩，依稀履迹斜。人疑游面市，马似困盐车。洛水妃虚妒，姑山客漫夸。联辞虽许谢，和曲本惭巴。粉署闱全隔，霜台路正赊。此时倾贺酒，相望在京华。
赠送前刘五经映三十四韵:建国宜师古，兴邦属上庠。从来以儒戏，安得振朝纲。叔世何多难，兹基遂已亡。泣麟犹委吏，歌凤更佯狂。屋壁余无几，焚坑逮可伤。挟书秦二世，坏宅汉诸王。草草临盟誓，区区务富强。微茫金马署，狼藉斗鸡场。尽欲心无窍，皆如面正墙。惊疑豹文鼠，贪窃虎皮羊。南渡宜终否，西迁冀小康。策非方正士，贡绝孝廉郎。海鸟悲钟鼓，狙公畏服裳。多岐空扰扰，幽室竟伥伥。凝邈为时范，虚空作士常。何由羞五霸，直自呰三皇。别派驱杨墨，他镳并老庄。诗书资破冢，法制困探囊。周礼仍存鲁，隋师果禅唐。鼎新麾一举，革故法三章。星宿森文雅，风雷起退藏。缧囚为学切，掌故受经忙。夫子时之彦，先生迹未荒。褐衣终不召，白首兴难忘。感激殊非圣，栖迟到异粻。片辞褒有德，一字贬无良。燕地尊邹衍，西河重卜商。式闾真道在，拥彗信谦光。获预青衿列，叨来绛帐旁。虽从各言志，还要大为防。勿谓孤寒弃，深忧讦直妨。叔孙谗易得，盗跖暴难当。雁下秦云黑，蝉休陇叶黄。莫逾巾屦念，容许后升堂。
送千牛李将军赴阙五十韵:照席琼枝秀，当年紫绶荣。班资古直阁，勋伐旧西京。在昔王纲紊，因谁国步清。如无一战霸，安有大横庚。内竖依凭切，凶门责望轻。中台终恶直，上将更要盟。丹陛祥烟灭，皇闱杀气横。喧阗众狙怒，容易八蛮惊。梼杌宽之久，防风戮不行。素来矜异类，此去岂亲征。舍鲁真非策，居邠未有名。曾无力牧御，宁待雨师迎。火箭侵乘石，云桥逼禁营。何时绝刁斗，不夜见欃枪。屡亦闻投鼠，谁其敢射鲸。世情休念乱，物议笑轻生。大卤思龙跃，苍梧失象耕。灵衣沾愧汗，仪马困阴兵。别馆兰薰酷，深宫蜡焰明。黄山遮舞态，黑水断歌声。纵未移周鼎，何辞免赵坑。空拳转斗地，数板不沈城。且欲凭神算，无因计力争。幽囚苏武节，弃市仲由缨。下殿言终验，增埤事早萌。蒸鸡殊减膳，屑麹异和羹。否极时还泰，屯余运果亨。流离几南渡，仓卒得西平。神鬼收昏黑，奸凶首满盈。官非督护贵，师以丈人贞。覆载还高下，寒暄急改更。马前烹莽卓，坛上揖韩彭。扈跸三才正，回军六合晴。此时惟短剑，仍世尽双旌。顾我由群从，逢君叹老成。庆流归嫡长，贻厥在名卿。隼击须当要，鹏抟莫问程。趋朝排玉座，出位泣金茎。幸藉梁园赋，叨蒙许氏评。中郎推贵婿，定远重时英。政已标三尚，人今伫一鸣。长刀悬月魄，快马骇星精。披豁惭深眷，睽离动素诚。蕙留春晼晚，松待岁峥嵘。异县期回雁，登时已饭鲭。去程风刺刺，别夜漏丁丁。庾信生多感，杨朱死有情。弦危中妇瑟，甲冷想夫筝。会与秦楼凤，俱听汉苑莺。洛川迷曲沼，烟月两心倾。
咏怀寄秘阁旧僚二十六韵:年鬓日堪悲，衡茅益自嗤。攻文枯若木，处世钝如锤。敢忘垂堂戒，宁将暗室欺。悬头曾苦学，折臂反成医。仆御嫌夫懦，孩童笑叔痴。小男方嗜栗，幼女漫忧葵。遇炙谁先啖，逢齑即便吹。官衔同画饼，面貌乏凝脂。典籍将蠡测，文章若管窥。图形翻类狗，入梦肯非罴。自哂成书簏，终当咒酒卮。懒沾襟上血，羞镊镜中丝。橐籥言方喻，樗蒱齿讵知。事神徒惕虑，佞佛愧虚辞。曲艺垂麟角，浮名状虎皮。乘轩宁见宠，巢幕更逢危。礼俗拘嵇喜，侯王忻戴逵。途穷方结舌，静胜但支颐。粝食空弹剑，亨衢讵置锥。柏台成口号，芸阁暂肩随。悔逐迁莺伴，谁观择虱时。瓮间眠太率，床下隐何卑。奋迹登弘阁，摧心对董帷。校雠如有暇，松竹一相思。
戊辰会静中出贻同志二十韵:大道谅无外，会越自登真。丹元子何索，在己莫问邻。蒨璨玉琳华，翱翔九真君。戏掷万里火，聊召六甲旬。瑶简被灵诰，持符开七门。金铃摄群魔，绛节何兟兟。吟弄东海若，笑倚扶桑春。三山诚迥视，九州扬一尘。我本玄元胄，禀华由上津。中迷鬼道乐，沉为下土民。托质属太阴，炼形复为人。誓将覆宫泽，安此真与神。龟山有慰荐，南真为弥纶。玉管会玄圃，火枣承天姻。科车遏故气，侍香传灵氛。飘飖被青霓，婀娜佩紫纹。林洞何其微，下仙不与群。丹泥因未控，万劫犹逡巡。荆芜既以薙，舟壑永无湮。相期保妙命，腾景侍帝宸。
和郑愚赠汝阳王孙家筝妓二十韵:冰雾怨何穷，秦丝娇未已。寒空烟霞高，白日一万里。碧嶂愁不行，浓翠遥相倚。茜袖捧琼姿，皎日丹霞起。孤猿耿幽寂，西风吹白芷。回首苍梧深，女萝闭山鬼。荒郊白鳞断，别浦晴霞委。长彴压河心，白道连地尾。秦人昔富家，绿窗闻妙旨。鸿惊雁背飞，象床殊故里。因令五十丝，中道分宫徵。斗粟配新声，娣侄徒纤指。风流大堤上，怅望白门里。蠹粉实雌弦，灯光冷如水。羌管促蛮柱，从醉吴宫耳。满内不扫眉，君王对西子。初花惨朝露，冷臂凄愁髓。一曲送连钱，远别长于死。玉砌衔红兰，妆窗结碧绮。九门十二关，清晨禁桃李。
四年…遂作忆雪又作残雪诗各一百言以寄情于游旧。忆雪:爱景人方乐，同雪候稍愆。徒闻周雅什，愿赋朔风篇。欲俟千箱庆，须资六出妍。咏留飞絮后，歌唱落梅前。庭树思琼蕊，妆楼认粉绵。瑞邀盈尺日，丰待两岐年。预约延枚酒，虚乘访戴船。映书孤志业，披氅阻神仙。几向霜阶步，频将月幌褰。玉京应已足，白屋但颙然。
四年冬以退居蒲之永乐渴然有农夫望岁之志…游旧。残雪:旭日开晴色，寒空失素尘。绕墙全剥粉，傍井渐消银。刻兽摧盐虎，为山倒玉人。珠还犹照魏，璧碎尚留秦。落日惊侵昼，余光误惜春。檐冰滴鹅管，屋瓦镂鱼鳞。岭霁岚光坼，松暄翠粒新。拥林愁拂尽，著砌恐行频。焦寝忻无患，梁园去有因。莫能知帝力，空此荷平均。
大卤平后移家到永乐县居书怀十韵寄刘韦…于此县寄居:驱马绕河干，家山照露寒。依然五柳在，况值百花残。昔去惊投笔，今来分挂冠。不忧悬磬乏，乍喜覆盂安。甑破宁回顾，舟沉岂暇看。脱身离虎口，移疾就猪肝。鬓入新年白，颜无旧日丹。自悲秋获少，谁惧夏畦难。逸志忘鸿鹄，清香披蕙兰。还持一杯酒，坐想二公欢。
河阳诗:黄河摇溶天上来，玉楼影近中天台。龙头泻酒客寿杯，主人浅笑红玫瑰。梓泽东来七十里，长沟复堑埋云子。可惜秋眸一脔光，汉陵走马黄尘起。南浦老鱼腥古涎，真珠密字芙蓉篇。湘中寄到梦不到，衰容自去抛凉天。忆得蛟丝裁小卓，蛱蝶飞回木绵薄。绿绣笙囊不见人，一口红霞夜深嚼。幽兰泣露新香死，画图浅缥松溪水。楚丝微觉竹枝高，半曲新辞写绵纸。巴西夜市红守宫，后房点臂斑斑红。堤南渴雁自飞久，芦花一夜吹西风。晓帘串断蜻蜓翼，罗屏但有空青色。玉湾不钓三千年，莲房暗被蛟龙惜。湿银注镜井口平，鸾钗映月寒铮铮。不知桂树在何处，仙人不下双金茎。百尺相风插重屋，侧近嫣红伴柔绿。百劳不识对月郎，湘竹千条为一束。
李肱所遗画松诗书两纸得四十韵:万草已凉露，开图披古松。青山遍沧海，此树生何峰。孤根邈无倚，直立撑鸿濛。端如君子身，挺若壮士胸。樛枝势夭矫，忽欲蟠拏空。又如惊螭走，默与奔云逢。孙枝擢细叶，旖旎狐裘茸。邹颠蓐发软，丽姬眉黛浓。视久眩目睛，倏忽变辉容。竦削正稠直，婀娜旋敷峰。又如洞房冷，翠被张穹笼。亦若暨罗女，平旦妆颜容。细疑袭气母，猛若争神功。燕雀固寂寂，雾露常冲冲。香兰愧伤暮，碧竹惭空中。可集呈瑞凤，堪藏行雨龙。淮山桂偃蹇，蜀郡桑重童。枝条亮眇脆，灵气何由同。昔闻咸阳帝，近说稽山侬。或著仙人号，或以大夫封。终南与清都，烟雨遥相通。安知夜夜意，不起西南风。美人昔清兴，重之犹月钟。宝笥十八九，香缇千万重。一旦鬼瞰室，稠叠张羉罿。赤羽中要害，是非皆匆匆。生如碧海月，死践霜郊蓬。平生握中玩，散失随奴童。我闻照妖镜，及与神剑锋。寓身会有地，不为凡物蒙。伊人秉兹图，顾眄择所从。而我何为者，开颜捧灵踪。报以漆鸣琴，悬之真珠栊。是时方暑夏，座内若严冬。忆昔谢四骑，学仙玉阳东。千株尽若此，路入琼瑶宫。口咏玄云歌，手把金芙蓉。浓蔼深霓袖，色映琅玕中。悲哉堕世网，去之若遗弓。形魄天坛上，海日高瞳瞳。终骑紫鸾归，持寄扶桑翁。
戏题枢言草阁三十二韵:君家在河北，我家在山西。百岁本无业，阴阴仙李枝。尚书文与武，战罢幕府开。君从渭南至，我自仙游来。平昔苦南北，动成云雨乖。逮今两携手，对若床下鞋。夜归碣石馆，朝上黄金台。我有苦寒调，君抱阳春才。年颜各少壮，发绿齿尚齐。我虽不能饮，君时醉如泥。政静筹画简，退食多相携。扫掠走马路，整顿射雉翳。春风二三月，柳密莺正啼。清河在门外，上与浮云齐。欹冠调玉琴，弹作松风哀。又弹明君怨，一去怨不回。感激坐者泣，起视雁行低。翻忧龙山雪，却杂胡沙飞。仲容铜琵琶，项直声凄凄。上贴金捍拨，画为承露鸡。君时卧掁触，劝客白玉杯。苦云年光疾，不饮将安归。我赏此言是，因循未能谐。君言中圣人，坐卧莫我违。榆荚乱不整，杨花飞相随。上有白日照，下有东风吹。青楼有美人，颜色如玫瑰。歌声入青云，所痛无良媒。少年苦不久，顾慕良难哉。徒令真珠肶，裛入珊瑚腮。君今且少安，听我苦吟诗。古诗何人作，老大徒伤悲。
偶成转韵七十二句赠四同舍:沛国东风吹大泽，蒲青柳碧春一色。我来不见隆准人，沥酒空余庙中客。征东同舍鸳与鸾，酒酣劝我悬征鞍。蓝山宝肆不可入，玉中仍是青琅玕。武威将军使中侠，少年箭道惊杨叶。战功高后数文章，怜我秋斋梦蝴蝶。诘旦九门传奏章，高车大马来煌煌。路逢邹枚不暇揖，腊月大雪过大梁。忆昔公为会昌宰，我时入谒虚怀待。众中赏我赋高唐，回看屈宋由年辈。公事武皇为铁冠，历厅请我相所难。我时憔悴在书阁，卧枕芸香春夜阑。明年赴辟下昭桂，东郊恸哭辞兄弟。韩公堆上跋马时，回望秦川树如荠。依稀南指阳台云，鲤鱼食钩猿失群。湘妃庙下已春尽，虞帝城前初日曛。谢游桥上澄江馆，下望山城如一弹。鹧鸪声苦晓惊眠，朱槿花娇晚相伴。顷之失职辞南风，破帆坏桨荆江中。斩蛟断璧不无意，平生自许非匆匆。归来寂寞灵台下，著破蓝衫出无马。天官补吏府中趋，玉骨瘦来无一把。手封狴牢屯制囚，直厅印锁黄昏愁。平明赤帖使修表，上贺嫖姚收贼州。旧山万仞青霞外，望见扶桑出东海。爱君忧国去未能，白道青松了然在。此时闻有燕昭台，挺身东望心眼开。且吟王粲从军乐，不赋渊明归去来。彭门十万皆雄勇，首戴公恩若山重。廷评日下握灵蛇，书记眠时吞彩凤。之子夫君郑与裴，何甥谢舅当世才。青袍白简风流极，碧沼红莲倾倒开。我生粗疏不足数，梁父哀吟鸲鹆舞。横行阔视倚公怜，狂来笔力如牛弩。借酒祝公千万年，吾徒礼分常周旋。收旗卧鼓相天子，相门出相光青史。
今月二日不自量度辄以诗一首四十韵…咏叹不足之义也:家擅无双誉，朝居第一功。四时当首夏，八节应条风。涤濯临清济，巉岩倚碧嵩。鲍壶冰皎洁，王佩玉丁东。处剧张京兆，通经戴侍中。将星临迥夜，卿月丽层穹。下令销秦盗，高谈破宋聋。含霜太山竹，拂雾峄阳桐。乐道乾知退，当官蹇匪躬。服箱青海马，入兆渭川熊。固是符真宰，徒劳让化工。凤池春潋艳，鸡树晓曈曨。愿守三章约，还期九译通。薰琴调大舜，宝瑟和神农。慷慨资元老，周旋值狡童。仲尼羞问阵，魏绛喜和戎。款款将除蠹，孜孜欲达聪。所求因渭浊，安肯与雷同。物议将调鼎，君恩忽赐弓。开吴相上下，全蜀占西东。锐卒鱼悬饵，豪胥鸟在笼。疲民呼杜母，邻国仰羊公。置驿推东道，安禅合北宗。嘉宾增重价，上士悟真空。扇举遮王导，樽开见孔融。烟飞愁舞罢，尘定惜歌终。岸柳兼池绿，园花映烛红。未曾周顗醉，转觉季心恭。系滞喧人望，便蕃属圣衷。天书何日降，庭燎几时烘。早岁乖投刺，今晨幸发蒙。远途哀跛鳖，薄艺奖雕虫。故事曾尊隗，前修有荐雄。终须烦刻画，聊拟更磨礱。蛮岭晴留雪，巴江晚带枫。营巢怜越燕，裂帛待燕鸿。自苦诚先檗，长飘不后蓬。容华虽少健，思绪即悲翁。感激淮山馆，优游碣石宫。待公三入相，丕祚始无穷。
骄儿诗:衮师我骄儿，美秀乃无匹。文葆未周晬，固已知六七。四岁知名姓，眼不视梨栗。交朋颇窥观，谓是丹穴物。前朝尚器貌，流品方第一。不然神仙姿，不尔燕鹤骨。安得此相谓，欲慰衰朽质。青春妍和月，朋戏浑甥侄。绕堂复穿林，沸若金鼎溢。门有长者来，造次请先出。客前问所须，含意下吐实。归来学客面，闈败秉爷笏。或谑张飞胡，或笑邓艾吃。豪鹰毛崱屴，猛马气佶傈。截得青筼筜，骑走恣唐突。忽复学参军，按声唤苍鹘。又复纱灯旁，稽首礼夜佛。仰鞭罥蛛网，俯首饮花蜜。欲争蛱蝶轻，未谢柳絮疾。阶前逢阿姊，六甲颇输失。凝走弄香奁，拔脱金屈戌。抱持多反侧，威怒不可律。曲躬牵窗网，衉唾拭琴漆。有时看临书，挺立不动膝。古锦请裁衣，玉轴亦欲乞。请爷书春胜，春胜宜春日。芭蕉斜卷笺，辛夷低过笔。爷昔好读书，恳苦自著述。憔悴欲四十，无肉畏蚤虱。儿慎勿学爷，读书求甲乙。穰苴司马法，张良黄石术。便为帝王师，不假更纤悉。况今西与北，羌戎正狂悖。诛赦两未成，将养如痼疾。儿当速成大，探雏入虎穴。当为万户侯，勿守一经帙。
井泥四十韵:皇都依仁里，西北有高斋。昨日主人氏，治井堂西陲。工人三五辈，辇出土与泥。到水不数尺，积共庭树齐。他日井甃毕，用土益作堤。曲随林掩映，缭以池周回。下去冥寞穴，上承雨露滋。寄辞别地脉，因言谢泉扉。升腾不自意，畴昔忽已乖。伊余掉行鞅，行行来自西。一日下马到，此时芳草萋。四面多好树，旦暮云霞姿。晚落花满地，幽鸟鸣何枝。萝幄既已荐，山樽亦可开。待得孤月上，如与佳人来。因兹感物理，恻怆平生怀。茫茫此群品，不定轮与蹄。喜得舜可禅，不以瞽瞍疑。禹竟代舜立，其父吁咈哉。嬴氏并六合，所来因不韦。汉祖把左契，自言一布衣。当涂佩国玺，本乃黄门携。长戟乱中原，何妨起戎氐。不独帝王耳，臣下亦如斯。伊尹佐兴王，不藉汉父资。磻溪老钓叟，坐为周之师。屠狗与贩缯，突起定倾危。长沙启封土，岂是出程姬。帝问主人翁，有自卖珠儿。武昌昔男子，老苦为人妻。蜀王有遗魄，今在林中啼。淮南鸡舐药，翻向云中飞。大钧运群有，难以一理推。顾于冥冥内，为问秉者谁。我恐更万世，此事愈云为。猛虎与双翅，更以角副之。凤凰不五色，联翼上鸡栖。我欲秉钧者，朅来与我偕。浮云不相顾，寥泬谁为梯。悒怏夜将半，但歌井中泥。
城上:有客虚投笔，无憀独上城。沙禽失侣远，江树著阴轻。边遽稽天讨，军须竭地征。贾生游刃极，作赋又论兵。
病中闻河东公乐营置酒口占寄上:闻驻行春旆，中途赏物华。缘忧武昌柳，遂忆洛阳花。嵇鹤元无对，荀龙不在夸。只将沧海月，长压赤城霞。兴欲倾燕馆，欢终到习家。风长应侧帽，路隘岂容车。楼迥波窥锦，窗虚日弄纱。锁门金了鸟，展障玉鸦叉。舞妙从兼楚，歌能莫杂巴。必投潘岳果，谁掺祢衡挝。刻烛当时忝，传杯此夕赊。可怜漳浦卧，愁绪独如麻。
回中牡丹为雨所败二首:下苑他年未可追，西州今日忽相期。水亭暮雨寒犹在，罗荐春香暖不知。舞蝶殷勤收落蕊，佳人惆怅卧遥帷。章台街里芳菲伴，且问宫腰损几枝。浪笑榴花不及春，先期零落更愁人。玉盘迸泪伤心数，锦瑟惊弦破梦频。万里重阴非旧圃，一年生意属流尘。前溪舞罢君回顾，并觉今朝粉态新。
拟意:怅望逢张女，迟回送阿侯。空看小垂手，忍问大刀头。妙选茱萸帐，平居翡翠楼。云屏不取暖，月扇未遮羞。上掌真何有，倾城岂自由。楚妃交荐枕，汉后共藏阄。夫向羊车觅，男从凤穴求。书成祓禊帖，唱杀畔牢愁。夜杵鸣江练，春刀解若榴。象床穿幰网，犀帖钉窗油。仁寿遗明镜，陈仓拂彩球。真防舞如意，佯盖卧箜篌。濯锦桃花水，溅裙杜若洲。鱼儿悬宝剑，燕子合金瓯。银箭催摇落，华筵惨去留。几时销薄怒，从此抱离忧。帆落啼猿峡，樽开画鹢舟。急弦肠对断，翦蜡泪争流。璧马谁能带，金虫不复收。银河扑醉眼，珠串咽歌喉。去梦随川后，来风贮石邮。兰丛衔露重，榆荚点星稠。解佩无遗迹，凌波有旧游。曾来十九首，私谶咏牵牛。
烧香曲:钿云蟠蟠牙比鱼，孔雀翅尾蛟龙须。漳宫旧样博山炉，楚娇捧笑开芙蕖。八蚕茧绵小分炷，兽焰微红隔云母。白天月泽寒未冰，金虎含秋向东吐。玉佩呵光铜照昏，帘波日暮冲斜门。西来欲上茂陵树，柏梁已失栽桃魂。露庭月井大红气，轻衫薄细当君意。蜀殿琼人伴夜深，金銮不问残灯事。何当巧吹君怀度，襟灰为土填清露。
垂柳:垂柳碧鬅茸，楼昏雨带容。思量成夜梦，束久废春慵。梳洗凭张敞，乘骑笑稚恭。碧虚随转笠，红烛近高舂。怨目明秋水，愁眉淡远峰。小阑花尽蝶，静院醉醒蛩。旧作琴台凤，今为药店龙。宝奁抛掷久，一任景阳钟。
都堂试贡士日庆春雪:锡瑞来丰岁，旌贤入贡辰。轻摇梅共笑，飞袅柳知春。绕砌封琼屑，依阶喷玉尘。蜉蝣吟更古，科斗映还新。鹤毳迷难辨，冰壶鉴易真。因歌大君德，率舞咏陶钧。
秋日零陵与幕下诸宾游河夜饮:湘月蘋风乍畅襟，烛前江水练千寻。新秋宋玉能为赋，永夕袁安好共吟。辇下翠蛾须强展，尊中绿蚁且徐斟。汀沙渐有珠凝露，缓棹兰桡任夜深。
咸阳有怀:山连河水碧氛氲，瑞气东移拥圣君。秦苑有花空笑日，汉陵无主自侵云。古槐堤上莺千啭，远渚沙中鹭一群。赖与渊明同把菊，烟郊西望夕阳曛。
晴望九华山:九华闲望簇清虚，气象群峰尽不如。惆怅都南挂冠吏，无人解向此山居。
宿东岩寺晓起:野寺寒塘晓，游人一梦分。钟残数树月，僧起半岩云。宿鸟惊初见，幽泉落不闻。吟余凭前槛，红叶下纷纷。
秋日湖上:落日五湖游，烟波处处愁。沈浮千古事，谁与问东流。
中秋月:三十六旬盈复缺，百年堪喜又堪伤。劝君莫惜登楼望，云放婵娟不久长。
元日即事:敛板贺交亲，称觞讵有巡。年光悲掷旧，景色喜呈新。水柳烟中重，山梅雪后真。不知将白发，何以度青春。
游北山寺:烟冈影畔寺，游步此时孤。庭静众药在，鹤闲双桧枯。蓝峰露秋院，灞水入春厨。便可栖心迹，如何返旧途。
游云际寺:涧壑吼风雷，香门绝顶开。阁寒僧不下，钟定虎常来。鸟啄林稍果，鼯跳竹里苔。心源无一事，尘界拟休回。
题翠微寺:沿溪又涉巅，始喜入前轩。钟度鸟沈壑，殿扃云湿幡。凉泉堕众石，古木彻疏猿。月上僧阶近，斯游岂易言。
游暖泉精舍:坞木殿前空，山河泽国同。鸟闲沙影上，泉落树阴中。缆舸蒲花水，萦幡柳絮风。翛然方寸地，何事更悲蓬。
送武瑴之邠宁:戍路少人踪，边烟淡复浓。诗宁写别恨，酒不上离容。燕拂沙河柳，鸦高石窟钟。悠然一暌阻，山叠虏云重。
夏日题岫禅师房:朝朝声磬罢，章子扫藤阴。花过少游客，日长无事心。回山闭院直，落水下桥深。安得开方便，容身老此林。
夏日因怀阳羡旧游寄裴书记:落日太湖西，波涵万象低。藕花熏浦溆，菱蔓匿凫鹥。树及长桥尽，滩回七里迷。还应坐筹暇，时一梦荆溪。
龙翔寺居喜胡权见访因宿:林栖无异欢，煮茗就花栏。雀啅北冈晓，僧开西阁寒。冲桥二水急，扣月一钟残。明发还分手，徒悲行路难。
龙翔寺言怀:眠云喜道存，读易过朝昏。乔木青连郭，长河白泻门。钟沈残月坞，鸟去夕阳村。搜此成闲句，期逢作者论。
得子侄书:远书来阮巷，阙下见江东。不得经史力，枉抛耕稼功。雁天霞脚雨，渔夜苇条风。无复琴杯兴，开怀向尔同。
春雨如膏:幂幂敛轻尘，濛濛湿野春。细光添柳重，幽点溅花匀。惨淡游丝景，阴沈落絮辰。回低飞蝶翅，寒滴语禽身。洒岳摧余雪，吹江叠远蘋。东城与西陌，晴后趣何新。
送友人南中访旧知:春尽大方游，思君便白头。地蒸川有毒，天暖树无秋。水急三巴险，猿分五岭愁。为缘知己分，南国必淹留。
玄都观李尊师:藓帻翠髯公，存思古观空。晓坛柽叶露，晴圃柳花风。寿已将椿并，棋难见局终。何当与高鹤，飞去海光中。
送石贲归吴兴:同志幸同年，高堂君独还。齐荣恩未报，共隐事皆闲。访寺临河岸，开楼见海山。洛中推二陆，莫久恋乡关。
蒋处士宅喜闲公至:绝杯夏别螺江渡，单钵春过处士斋。尝茗议空经不夜，照花明月影侵阶。
游崔监丞城南别业:门与青山近，青山复几重。雪融皇子岸，春浥翠微峰。地有经冬草，林无未老松。竹寒溪隔寺，晴日直闻钟。
晚游慈恩寺:寺去幽居近，每来因采薇。伴僧行不困，临水语忘归。磬动青林晚，人惊白鹭飞。堪嗟浮俗事，皆与道相违。
送知全禅师南游:师誉振京城，谈空万乘听。北行山已雪，南去木犹青。夜岳禅销月，秋潭汲动星。回期不可定，孤鹤在高冥。
赠江夏卢使君:诗人中最屈，无与使君俦。白发虽求退，明时合见收。登山犹自健，纵酒可多愁。好是能骑马，相逢见鄂州。
晚步曲江因谒慈恩寺恭上人:岂曰趣名者，年年待命通。坐令青嶂上，兴起白云中。岸浸如天水，林含似雨风。南宗犹有碍，西寺问恭公。
秋夜喜友人宿:莫说春闱事，清宵且共吟。频年遗我辈，何日遇知音。逼曙天倾斗，将寒叶坠林。无将簪绂意，只损壮夫心。
夜携酒访崔正字:只应芸阁吏，知我僻兼愚。吟兴忘饥冻，生涯任有无。惨云埋远岫，阴吹吼寒株。忽起围炉思，招携酒满壶。
夏日通济里居酬诸先辈见访:君子远相寻，联镳到敝林。有诗谁索和，无酒可赊斟。门列晴峰色，堂开古木阴。何因驻清听，惟恐日西沉。
夏日游慈恩寺:何处消长日，慈恩精舍频。僧高容野客，树密绝嚣尘。闲上凌虚塔，相逢避暑人。却愁归去路，马迹并车轮。
送周钺往江夏:东西南北郡，自说遍曾游。人世终多故，皇都不少留。郢城帆过夜，汉水月方秋。此谒亲知去，闻猿岂解愁。
送智玄首座归蜀中旧山:像教得重兴，因师说大乘。从来悟明主，今去证高僧。蜀国烟霞异，灵山水月澄。乡闾诸善友，喜似见南能。
乐游原春望:乐游原上望，望尽帝都春。始觉繁华地，应无不醉人。云开双阙丽，柳映九衢新。爱此频来往，多闲逐此身。
对月寄雍陶:圆明寒魄上，天地一光中。临水通宵坐，知君此兴同。华凝衣有露，静极树无风。若向湘江见，湘江彻底空。
冬日喜同志宿:相逢话清夜，言实转相知。共道名虽切，唯论命不疑。吟身坐霜石，眠鸟握风枝。别忆天台客，烟霞昔有期。
春暮对雨:春暮雨微微，翻疑坠叶时。气蒙杨柳重，寒勒牡丹迟。未夕鸟先宿，望晴人有期。何当廓阴闭，新暑竹风吹。
初夏题段郎中修竹里南园:高人游息处，与此曲池连。密树才春后，深山在目前。远峰初绝雨，片石欲生烟。数有僧来宿，应缘静好禅。
秋晚与友人游青龙寺:高视终南秀，西风度阁凉。一生同隙影，几处好山光。暮鸟投嬴木，寒钟送夕阳。因居话心地，川冥宿僧房。
禁署早春晴望:御林闻有早莺声，玉槛春香九陌晴。寒著霁云归紫阁，暖浮佳气动芳城。宫池日到冰初解，辇路风吹草欲生。鸳侣此时皆赋咏，商山雪在思尤清。
送祖山人归山:独来朝市笑浮云，却忆烟霞出帝城。不说金丹能点化，空教弟子学长生。壶中泻酒看云影，洞里逢师下鹤迎。料得仙家玉牌上，已镌白日上升名。
寻陈处士山堂:步溪凡几转，始得见幽踪。路隐千根树，门开万仞峰。片云生石窦，浅水卧枯松。穷谷风光冷，深山翠碧浓。鹤看空里过，仙向坐中逢。底露秋潭水，声微暮观钟。他年来此定，异日愿相容。且喜今归去，人间事更慵。
和郑校书夏日游郑泉:太虚悬畏景，古木蔽清阴。爰有泉堪挹，闲思日可寻。来闻鸣滴滴，照竦碧沈沈。几脉成溪壑，何人测浅深。澄时无一物，分处历千林。净溉灵根药，凉浮玉翅禽。饮疑蠲宿疾，见自失烦襟。僧共云前濑，龙和月下吟。叠光轻吹动，彻底晓霞侵。不用频游去，令君少进心。
陈情上李景让大夫:一被浮名误，旋遭白发侵。裴回恋明主，梦寐在秋岑。遇物唯多感，居常只是吟。待时钳定口，经事压低心。辛苦文场久，因缘戚里深。老迷新道路，贫卖旧园林。晴赏行闻水，宵棋坐见参。龟留闲去问，僧约偶来寻。望喜潜凭鹊，娱情愿有琴。此生如遂意，誓死报知音。上德怜孤直，唯公拔陆沉。丘山恩忽被，蝼蚁力难任。作鉴明同日，听言重若金。从兹更无限，翘足俟为霖。
和郑先辈谢秩闲居寓书所怀:西风日夜吹，万木共离披。近甸新晴后，高人得意时。暂闲心亦泰，论道面难欺。把笔还诗债，将琴当酒资。蓝衫悬竹桁，乌帽挂松枝。名占文章重，官归谏宪迟。生涯贫帝里，公议到台司。室冷沾苔藓，门清绝路岐。莫言邻白屋，即贺立丹墀。岂虑尘埃久，云霄故有期。
上巳日:未敢分明赏物华，十年如见梦中花。游人过尽衡门掩，独自凭栏到日斜。
晏起:日过辰时犹在梦，客来应笑也求名。浮生自得长高枕，不向人间与命争。
句:外家虽是帝，当路且无亲。白日只如哭，黄泉免恨无。身闲甘旨下，白发太平人。同游芳草寺，见示白云诗。犹祈启金口，一为动文权。深山寺路千层石，竹杖棕鞋便可登。
郡中有怀寄上睦州员外杜十三兄:城枕溪流更浅斜，丽谯连带邑人家。经冬野菜青青色，未腊山梅处处花。虽免嶂云生岭上，永无音信到天涯。如今岁晏从羁滞，心喜弹冠事不赊。
梦仙谣:蟾蜍夜作青冥烛，螮蝀晴为碧落梯。好个分明天上路，谁教深入武陵溪。
莺出谷:弱柳随俦匹，迁莺正及春。乘风音响远，映日羽毛新。已得辞幽谷，还将脱俗尘。鸳鸾方可慕，燕雀迥无邻。游止知难屈，翻飞在此伸。一枝如借便，终冀托深仁。
莺出谷:幸因辞旧谷，从此及芳晨。欲语如调舌，初飞似畏人。风调归影便，日暖吐声频。翔集知无阻，联绵贵有因。喜迁乔木近，宁厌对花新。堪念微禽意，关关也爱春。
四望亭:高亭群峰首，四面俯晴川。每见晨光晓，阶前万井烟。
除浙东留题桂郡林亭:紫泥远自金銮降，朱旆翻驰镜水头。陶令风光偏畏夜，子牟衰鬓暗惊秋。西邻月色何时见，南国春光岂再游。莫遣艳歌催客醉，不堪回首翠蛾愁。
和元常侍除浙东留题:谢安致理逾三载，黄霸清声彻九重。犹辍珮环归凤阙，且将仁政到稽峰。林间立马罗千骑，池上开筵醉一钟。共喜甘棠有新咏，独惭霜鬓又攀龙。
镊白曲:去年镊白鬓，镜里犹堪认年少。今年镊白发，两眼昏昏手战跳。满酌浓酹假颜色，颜色不扬翻自笑。少年曾读古人书，本期独善安有余。虽盖长安一片瓦，未遑卒岁容宁居。前年依亚成都府，月请俸缗六十五。妻儿骨肉愁欲来，偏梁阁道归得否？长安六月尘亘天，池塘鼎沸林欲燃。合家恸哭出门送，独驱匹马陵山巅。到官只是推诚信，终日兢兢幸无吝。丞相知怜为小心，忽然奏佩专城印。专城俸入一倍多，况兼职禄霜峨峨。山妻稚女悉迎到，时列绿樽酣酒歌。醉来便向樽前倒，风月满头丝皓皓。虽然减得阖门忧，又加去国五年老。五年老，知奈何？来日少，去日多。金锤锤碎黄金镊，更唱樽前老去歌。
君不见:君不见，马侍中，气吞河朔称英雄；君不见，韦太尉，二十年前镇蜀地。一朝冥漠归下泉，功业声名两憔悴。奉诚园里蒿棘生，长兴街南沙路平。当时带砺在何处，今日子孙无地耕。或闻羁旅甘常调，簿尉文参各天表。清明纵便天使来，一把纸钱风树杪。碑文半缺碑堂摧，祁连冢象狐兔开。野花似雪落何处，棠梨树下香风来。马侍中，韦太尉，盛去衰来片时事。人生倏忽一梦中，何必深深固权位！
追昔行:朝光如飞犹尚可，暮更如箭不容卧。犍为穿城更漏频，一一皆从枕边过。一夕凡几更，一更凡几声。青春枉向镜中老，白发虚从愁里生。曾窥帝里东邻女，自比桃花镜中许。一朝嫁得征戍儿，荷戈千里防秋去。去时只作旦暮期，别后生死俱不知。风惊粉色入蝉鬓，愁送镜花潜堕枝。前年因出长安陌，见一女人头雪白。日中扶杖憩树阴，仿佛形容认相识。向予吁嗟还独语，曾与君家邻舍住。当时妾嫁与征人，几向墙头诮夫主。花开叶落何推迁，屈指数当三十年。眉头薤叶同枯叶，琴上朱弦成断弦。嫁时宝镜依然在，鹊影菱花满光彩。梦里长嗟离别多，愁中不觉颜容改。叹息人生能几何，喜君颜貌未蹉跎。因君下马重相顾，请奏青门肠断歌。
邻相反行:东家有儿年十五，只向田园独辛苦。夜开沟水绕稻田，晓叱耕牛垦塉土。西家有儿才弱龄，仪容清峭云鹤形。涉书猎史无早暮，坐期朱紫如拾青。东家西家两相诮，西儿笑东东又笑。西云养志与荣名，彼此相非不同调。东家自云虽苦辛，躬耕早暮及所亲。男舂女爨二十载，堂上未为衰老人。朝机暮织还充体，余者到兄还及弟。春秋伏腊长在家，不许妻奴暂违礼。尔今二十方读书，十年取第三十余。往来途路长离别，几人便得升公车。纵令得官身须老，衔恤终天向谁道？百年骨肉归下泉，万里枌榆长秋草。我今躬耕奉所天，耘锄刈获当少年。面上笑添今日喜，肩头薪续厨中烟。纵使此身头雪白，又有儿孙还稼穑。家藏一卷古孝经，世世相传皆得力。为报西家知不知，何须谩笑东家儿。生前不得供甘滑，殁后扬名徒尔为。
灵台家兄古镜歌:一尺圆潭深黑色，篆文如丝人不识。耕夫云住赫连城，赫连城下亲耕得。镜上磨莹一月余，日中渐见菱花舒。金膏洗拭鉎涩尽，黑云吐出新蟾蜍。人言此是千年物，百鬼闻之形暗栗，玉匣曾经龙照来，岂宜更鉴农夫质。有时霹雳半夜惊，窗中飞电如晦明。盘龙鳞胀玉匣溢，牙爪触风时有声。耕夫不解珍灵异，翻惧赫连神作祟。十千卖与灵台兄，百丈灵湫坐中至。溢匣水色如玉倾，儿童不敢窥泓澄。寒光照人近不得，坐愁雷电湫中生。吾兄吾兄须爱惜，将来慎勿虚抛掷。兴云致雨会有时，莫遣红妆秽灵迹。
酬牛秀才登楼见示:旅馆再经秋，心烦懒上楼。年光同过隙，人事且随流。骨肉凭书问，乡关托梦游。所嗟山郡酒，倾尽只添忧。
夏夜宴明月湖:夏夜宴南湖，琴觞兴不孤。月摇天上桂，星泛浦中珠。助照萤随舫，添盘笋迸厨。圣朝思静默，堪守谷中愚。
长安春日:穷途日日困泥沙，上苑年年好物华。荆棘不当车马道，管弦长奏绮罗家。王孙草上悠扬蝶，少女风前烂熳花。懒出任从游子笑，入门还是旧生涯。
送衢州崔员外:笑分铜虎别京师，岭下山川想到时。红树暗藏殷浩宅，绿萝深覆偃王祠。风茅向暖抽书带，露竹迎风舞钓丝。休指岩西数归日，知君已负白云期。
夜宴观妓:灯火荧煌醉客豪，卷帘罗绮艳仙桃。纤腰怕束金蝉断，鬓发宜簪白燕高。愁傍翠蛾深八字，笑回丹脸利双刀。无因得荐阳台梦，愿拂余香到缊袍。
惊秋:露竹风蝉昨夜秋，百年心事付东流。明霜义分成虚话，阜俗文章惜暗投。长笑李斯称溷鼠，每多庄叟喻牺牛。五湖烟水盈归梦，芦荻花中一钓舟。
悼古:细推今古事堪愁，贵贱同归土一丘。汉武玉堂人岂在，石家金谷水空流。光阴自旦还将暮，草木从春又到秋。闲事与时俱不了，且将身暂醉乡游。
九日曲池游眺:陌上秋风动酒旗，江头丝竹竞相追。正当海晏河清日，便是修文偃武时。绣毂尽为行乐伴，艳歌皆属太平诗。微臣幸忝颁尧历，一望郊原惬所思。
八月初一驾幸延喜楼看冠带降戎:城头旭日照阑干，城下降戎彩仗攒。九陌尘埃千骑合，万方臣妾一声欢。楼台乍仰中天易，衣服初回左衽难。清水莫教波浪浊，从今赤岭属长安。
座中走笔送前萧使君:笙歌惨惨咽离筵，槐柳阴阴五月天。未学苏秦荣佩印，却思平子赋归田。芙蓉欲绽溪边蕊，杨柳初迷渡口烟。自笑无成今老大，送君垂泪郭门前。
北亭醉后叙旧赠东川陈书记:二十年前事尽空，半随波浪半随风。谋身喜断韩鸡尾，辱命羞携楚鹊笼。符竹谬分锦水外，妻孥犹隔散关东。临岐莫怪朱弦绝，曾是君家入爨桐。
题白马驿:晚麦芒干风似秋，旅人方作蜀门游。家林渐隔梁山远，客路长依汉水流。满壁存亡俱是梦，百年荣辱尽堪愁。胸中愤气文难遣，强指丰碑哭武侯。
贺杨收作相:阙下憧憧车马尘，沈浮相次宦游身。须知金印朝天客，同是沙堤避路人。威凤偶时因瑞圣，应龙无水谩通神。立门不是趋时客，始向穷途学问津。
元日田家:南村晴雪北村梅，树里茅檐晓尽开。蛮榼出门儿妇去，乌龙迎路女郎来。相逢但祝新正寿，对举那愁暮景催。长笑士林因宦别，一官轻是十年回。
送庆上人归湖州因寄道儒座主:上人今去白蘋洲，霅水苕溪我旧游。夜雨暗江渔火出，夕阳沈浦雁花收。闲听别鸟啼红树，醉看归僧棹碧流。若见儒公凭寄语，数茎霜鬓已惊秋。
奉和仆射相公送东川李支使归使府夏侯相公:两地交通布政和，上台深喜使星过。欢留白日千钟酒，调入青云一曲歌。寒柳翠添微雨重，腊梅香绽细枝多。平津万一言卑散，莫忘高松寄女萝。
送封尚书节制兴元:大封茅土镇褒中，醉出都门杀气雄。陌上晚花迎虎节，马前新月学弯弓。珂临响涧声先合，旆到春山色更红。欲识真心报天子，满旗全是发生风。
感塞:满塞旌旗镇上游，各分天子一方忧。无因得见歌舒翰，可惜西山十八州。
定山寺:十里松萝映碧苔，一川晴色镜中开。遥闻上界翻经处，片片香云出院来。
越王楼送高梓州入朝:乘递初登建外州，倾心喜事富人侯。让当游艺依仁日，便到攀辕卧辙秋。容听巴歌消子夜，许陪仙躅上危楼。欲知恨恋情深处，听取长江旦暮流。
李先辈擢第东归有赠送:金榜前头无是非，平人分得一枝归。正怜日暖云飘路，何处宴回风满衣。门掩长淮心更远，渡连芳草马如飞。茂陵自笑犹多病，空有书斋在翠微。
凉州词:千里东归客，无心忆旧游。挂帆游□水，高枕到青州。君住孤山下，烟深夜径长。辕门渡绿水，游苑绕垂杨。树发花如锦，莺啼柳若丝。更游欢宴地，愁见别离时。
书斋雪后:拥褐坐茅檐，春晴喜初日。微风入桃径，爽气归缥帙。频时苦风雪，就景理巾栉。树暖高鸟来，窗闲曙云出。乡遥路难越，道蹇时易失。欲静又不能，东山负芝朮。
陪崔璞侍御和崔gC春日有怀:诗家本多感，况值广陵春。暖驻含窗日，香余醉袖尘。浮名皆有分，一笑最关身。自此容依托，清才两故人。
昔昔盐二十首。恒敛千金笑:玉颜恒自敛，羞出镜台前。早惑阳城客，今悲华锦筵。从军人更远，投喜鹊空传。夫婿交河北，迢迢路几千。
送韦处士归省朔方:映柳见行色，故山当落晖。青云知已殁，白首一身归。满袖萧关雨，连沙塞雁飞。到家翻有喜，借取老莱衣。
重寄卢中丞:贱子来还去，何人伴使君。放歌迎晚醉，指路上高云。此夜雁初至，空山雨独闻。别多头欲白，惆怅惜余醺。
赠越客:故国波涛隔，明时心久留。献书双阙晚，看月五陵秋。南棹何当返，长江忆共游。定知钓鱼伴，相望在汀州。
九日陪越州元相燕龟山寺:佳晨何处泛花游，丞相筵开水上头。双影旆摇山雨霁，一声歌动寺云秋。林光静带高城晚，湖色寒分半槛流。共贺万家逢此节，可怜风物似荆州。
经汉武泉:芙蓉苑里起清秋，汉武泉声落御沟。他日江山映蓬鬓，二年杨柳别渔舟。竹间驻马题诗去，物外何人识醉游。尽把归心付红叶，晚来随水向东流。
忆山阳:家在枚皋旧宅边，竹轩晴与楚坡连。芰荷香绕垂鞭袖，杨柳风横弄笛船。城碍十洲烟岛路，寺临千顷夕阳川。可怜时节堪归去，花落猿啼又一年。
送僧归庐山:禅栖忽忆五峰游，去著方袍谢列侯。经启楼台千叶曙，锡含风雨一枝秋。题诗片石侵云在，洗钵香泉覆菊流。却忆前年别师处，马嘶残月虎溪头。
送令狐郎中赴郢州:佐幕才多始拜侯，一门清贵动神州。霜蹄晓驻秦云断，野旆晴翻郢树秋。几处尘生随候骑，半江帆尽见分流。大冯罢相吟诗地，莫惜频登白雪楼。
浙东陪元相公游云门寺:松下山前一径通，烛迎千骑满山红。溪云乍敛幽岩雨，晓气初高大旆风。小槛宴花容客醉，上方看竹与僧同。归来吹尽岩城角，路转横塘乱水东。
和令狐补阙春日独游西街:左掖初辞近侍班，马嘶寻得过街闲。映鞭柳色微遮水，随步花枝欲碍山。暖泛鸟声来席上，醉从诗句落人间。此时失意哀吟客，更觉风流不可攀。
答友人:诗家才子酒家仙，游宦曾依积水边。窗户动摇三岛树，琴尊安稳五湖船。罗浮道士分琼液，锦席佳人艳楚莲。今日相逢朗吟罢，满城砧杵一灯前。
送李蕴赴郑州因献卢郎中俶:仆射陂西想到时，满川晴色见旌旗。马融闲卧笛声远，王粲醉吟楼影移。几日赋诗秋水寺，经年草诏白云司。唯君此去人多羡，却是恩深自不知。
越中寺居寄上主人:野寺初容访静来，晚晴江上见楼台。中林有路到花尽，一日无人看竹回。自晒诗书经雨后，别留门户为僧开。苦心若是酬恩事，不敢吟春忆酒杯。
山阳卢明府以双鹤寄遗，白氏以诗回答，因寄和:缑山双去羽翰轻，应为仙家好弟兄。茅固枕前秋对舞，陆云溪上夜同鸣。紫泥封处曾回首，碧落归时莫问程。自笑沧江一渔叟，何由似尔到层城。
舒州献李相公:野人留得五湖船，丞相兴歌郡国年。醉笔倚风飘涧雪，静襟披月坐楼天。鹤归华表山河在，气返青云雨露全。闻说万方思旧德，一时倾望重陶甄。
西峰即事献沈大夫:松竹闲游道路身，衣襟落尽往来尘。山连谢宅余霞在，水映琴溪旧浪春。拂榻从容今有地，酬恩寂寞久无人。安知不及屠沽者，曾对青萍泪满巾。
洞庭寄所思:日断兰台空望归，锦衾香冷梦来稀。书中自报刀头约，天上三看破镜飞。孤浪谩疑红脸笑，轻云忽似舞罗衣。遥知不语坐相忆，寂寞洞房寒烛微。
泊凫矶江馆:风雪晴来岁欲除，孤舟晚下意何如。月当轩色湖平后，雁断云声夜起初。傍晓管弦何处静，犯寒杨柳绕津疏。三间茅屋东溪上，归去生涯竹与书。
春尽独游慈恩寺南池:竹外池塘烟雨收，送春无伴亦迟留。秦城马上半年客，潘鬓水边今日愁。气变晚云红映阙，风含高树碧遮楼。杏园花落游人尽，独为圭峰一举头。
重游楚国寺:往事飘然去不回，空余山色在楼台。池塘风暖雁寻去，松桂寺高人独来。庄叟著书真达者，贾生挥涕信悠哉。老僧心地闲于水，犹被流年日日催。
江亭晚望:碧江凉冷雁来疏，闲望江云思有余。秋馆池亭荷叶歇，野人篱落豆花初。无愁自得仙翁术，多病能忘太史书。闻说故园香稻熟，片帆归去就鲈鱼。
岁暮江轩寄卢端公:积水生高浪，长风自北时。万艘俱拥棹，上客独吟诗。路以重湖阻，心将小谢期。渚云愁正断，江雁重惊悲。笑忆游星子，歌寻罢贵池。梦来孤岛在，醉醒百忧随。戍迥烟生晚，江寒鸟过迟。问山樵者对，经雨钓船移。敢叹今留滞，犹胜曩别离。醉从陶令得，善必丈人知。道蹇才何取，恩深剑不疑。此身同岸柳，只待变寒枝。
十无诗寄桂府杨中丞:琴酒曾将风月须，谢公名迹满江湖。不知贵拥旌旗后，犹暇怜诗爱酒无。东省南宫兴不孤，几因诗酒谬招呼。一从开署芙蓉幕，曾向风前记得无。遥闻桂水绕城隅，城上江山满画图。为问訾家洲畔月，清秋拟许醉狂无。日暮江边一小儒，空怜未有白髭须。马融已贵诸生老，犹自容窥绛帐无。一种吟诗号孔徒，沧江有客独疏愚。初筵尽辟知名士，许到风前月下无。望断南云日已晡，便应凭梦过重湖。不知自古登龙者，曾有因诗泥得无。早游门馆一樵夫，只爱吟诗傍药炉。旌旆满江身不见，思言记得颍川无。孔融襟抱称名儒，爱物怜才与世殊。今日宾阶忘姓字，当时省记荐雄无。僻爱江山俯坐隅，人间不是便为图。尊前为问神仙伴，肯向三清慰荐无。膺门不避额逢珠，绝境由来卷轴须。早忝阿戎诗友契，趋庭曾荐祢生无。
喜张濆及第:九转丹成最上仙，青天暖日踏云轩。春风贺喜无言语，排比花枝满杏园。
出试日独游曲江:江莎渐映花边绿，楼日自开池上春。双鹤绕空来又去，不知临水有愁人。
宛陵望月寄沈学士:一川如画敬亭东，待诏闲游处处同。天竺山前镜湖畔，何如今日庾楼中。
留题兴唐寺:满水楼台满寺山，七年今日共跻攀。月高对菊问行客，去折芳枝早晚还。
茅山道中:溪树重重水乱流，马嘶残雨晚程秋。门前便是仙山路，目送归云不得游。
江上与兄别:楚国湘江两渺瀰，暖川晴雁背帆飞。人间离别尽堪哭，何况不知何日归。
落第:九陌初晴处处春，不能回避看花尘。由来得丧非吾事，本是钓鱼船上人。
遣兴二首:溪花入夏渐稀疏，雨气如秋麦熟初。终日苦吟人不会，海边兄弟久无书。读彻残书弄水回，暮天何处笛声哀。花前独立无人会，依旧去年双燕来。
叙事献同州侍御三首:青云席中罗袜尘，白首江上吟诗人。登龙不及三千士，虚度膺门二十春。平生望断云层层，紫府杳是他人登。却应归访溪边寺，说向当时同社僧。尊前谁伴谢公游，莲岳晴来翠满楼。坐见一方金变化，独吟红药对残秋。
赠解头贾嵩:贾生名迹忽无伦，十月长安看尽春。顾我先鸣还自笑，空沾一第是何人。
题僧壁:晓望疏林露满巾，碧山秋寺属闲人。溪头尽日看红叶，却笑高僧衣有尘。
汉堤诗:阴沴奸阳，来暴于襄。洎入大郛，波端若铓。触厚摧高，不知其防。骇溃颠委，万室皆毁。灶登蛟鼍，堂集鳣鲔。惟恩若雠，母不能子。洪溃既涸，閈闳其虚。以隳我堵，以剥我庐。酸伤顾望，若践丘墟。帝曰念嗟，朕日南顾。流灾降慝，天曷台怒。滔滔襄郊，捽我婴孺。于惟余甿，饥伤喘呼。斯为淫痍，孰往膏傅。惟汝元寮，佥举明哲。我公用谐，苴茅杖节。来视襄人，噢咻提挈。不日不月，咍乎抃悦。乃泳故堤，陷于沙泥。缺落坳圮，由东讫西。公曰呜呼，汉之有堤。实命襄人，不力乃力。则及乃身，具锸与畚。汉堤其新，帝廪有粟。帝府有缗，尔成尔堤。必锡尔勤，襄人怡怡。听命襄浒，背囊肩杵。奔走蹈舞，分之卒伍。令以麾鼓，寻尺既度。日月可数，登登嶪嶪。周旋上下，披岘斫楚。飞石挽土，举筑殷雷。骇汗霏雨，疲癃鳏独。奋有筋膂，呀吁来助。提筐负筥，不劳其劳。杂沓笑语，咸曰卢公，来赐我生。斯堤既成，蜿蜿而平。确尔山固，屹如云横。汉流虽狂，坚不可蚀。代千年亿，与天无极。惟公之堤，昔在人心。既筑既成，横之于南。萌渚不峻，此门不深。今复在兹，于汉之阴。斯堤已崇，兹民获祐。齯童相庆，室以完富。贻于襄人，愿保厥寿。繄公之功，赫焉如昼。捍此巨灾，崒若京阜。天子赐之，百姓载之。族孙作诗，昭示厥后。
射策后作:射策明时愧不才，敢期青律变寒灰。晴怜断雁侵云去，暖见醯鸡傍酒来。箭发尚忧杨叶远，愁生只恐杏花开。曲江春浅人游少，尽日看山醉独回。
及第送潘图归宜春:三载皇都恨食贫，北溟今日化穷鳞。青云乍喜逢知己，白社犹悲送故人。对酒共惊千里别，看花自感一枝春。君归为说龙门寺，雷雨初生电绕身。
将归宜春留题新安馆:东里如今号郑乡，西家昔日近丘墙。芸台四部添新学，秘殿三年学老郎。天外鸳鸾愁不见，山中云鹤喜相忘。犹张皂盖归蓬荜，直谓时无许子将。
喜杨舍人入翰林:御笔亲批翰长衔，夜开金殿送瑶缄。平明玉案临宣室，已见龙光出傅岩。
金钱花:轮郭休夸四字书，红窠写出对庭除。时时买得佳人笑，本色金钱却不如。
春望:春海镜长天，青郊丽上年。林光虚霁晓，山翠薄晴烟。气暖禽声变，风恬草色鲜。散襟披石磴，韶景自深怜。
蠡泽旅怀:谁言行旅日，况复桃花时。水即沧溟远，星从天汉垂。川光独鸟暮，林色落英迟。岂是王程急，偏多游子悲。
宴韦侍御新亭:烟磴披青霭，风筵藉紫苔。花香凌桂醑，竹影落藤杯。鸣籁将歌远，飞枝拂舞开。未愁留兴晚，明月度云来。
人日:春辉新入碧烟开，芳院初将穆景来。共向花前图瑞胜，试看池上动轻苔。林香半落沾罗幌。蕙色微含近酒杯。闻道宸游方命赏，应随思赉喜昭回。
风不鸣条:圣日祥风起，韶晖助发生。蒙蒙遥野色，袅袅细条轻。荏弱看渐动，怡和吹不鸣。枝含余露湿，林霁晓烟平。缥缈春光媚，悠扬景气晴。康哉帝尧代，寰宇共澄清。
送刘耕归舒州:四座莫纷纷，须臾岐路分。自从同得意，谁不惜离群。旧国连青海，归程在白云。弃繻当日路，应竞看终军。
送费炼师供奉赴上都:缩地周游不计程，古今应只有先生。已同化鹤临华表，又见骖龙向玉清。萝磴静攀云共过，雪坛当醮月孤明。无因相逐朝天帝，空羡烟霞得送迎。
和徐先辈秋日游泾州南亭呈三二同年:多此欢情泛鹢舟，桂枝同折塞同游。声喧岛上巢松鹤，影落杯中过水鸥。送日暮钟交戍岭，叫云寒角动城楼。酒酣笑语秋风里，谁道槐花更起愁。
早春题湖上顾氏新居二首:近得水云看，门长侵早开。到时微有雪，行处又无苔。劝酒客初醉，留茶僧未来。每逢晴暖日，唯见乞花栽。门不当官道，行人到亦稀。故从餐后出，方至夜深归。开箧拣书卷，扫床移褐衣。几时同买宅，相近有柴扉。
边游:古镇门前去，长安路在东。天寒明堠火，日晚裂旗风。塞馆皆无事，儒装亦有弓。防秋故乡卒，暂喜语音同。
晓发昭应:行人见雪愁，初作帝乡游。旅店开偏早，乡帆去未收。灯残催卷席，手冷怕梳头。是物寒无色，汤泉正自流。
送殷中丞游边:话别无长夜，灯前闻曙鸦。已行难避雪，何处合逢花。野寺门多闭，羌楼酒不赊。还须见边将，谁拟静尘沙。
经李白墓:夜郎归未老，醉死此江边。葬阙官家礼，诗残乐府篇。游魂应到蜀，小碣岂旌贤。身没犹何罪，遗坟野火燃。
春夜樊川竹亭陪诸同年宴:相知皆是旧，每恨独游频。幸此同芳夕，宁辞倒醉身。灯光遥映烛，萼粉暗飘茵。明月分归骑，重来更几春。
送苏处士归西山:南游何所为，一箧又空归。守道安清世，无心换白衣。深林蝉噪暮，绝顶客来稀。早晚重相见，论诗更及微。
游烂柯山:步步出尘氛，溪山别是春。坛边时过鹤，棋处寂无人。访古碑多缺，探幽路不真。翻疑归去晚，清世累移晨。
游头陀寺上方:高步陟崔嵬，吟闲路惜回。寺知何代有，僧见梵天来。暮霭连沙积，余霞遍槛开。更期招静者，长啸上南台。
送友人游河东:停车晓烛前，一语几潸然。路去干戈日，乡遥饥馑年。湖波晴见雁，槐驿晚无蝉。莫纵经时住，东南书信偏。
送友人游边:方春到帝京，有恋有愁并。万里江海思，半年沙塞程。绿阴斜向驿，残照远侵城。自可资新课，还期振盛名。
闻友人会裴明府县楼:闲阁雨吹尘，陶家揖上宾。湖山万叠翠，门树一行春。景遍归檐燕，歌喧已醉身。登临兴不足，喜有数来因。
送友人下第归襄阳:失意已春残，归愁与别难。山分关路细，江绕夜城寒。草色连晴坂，鼍声离晓滩。差池是秋赋，何以暂怀安。
病鹤:青云有意力犹微，岂料低回得所依。幸念翅因风雨困，岂教身陷稻粱肥。曾游碧落宁无侣，见有清池不忍飞。纵使他年引仙驾，主人恩在亦应归。
和李中丞醉中期王征君月夜同游浐水旧居:醉后情俱远，难忘素浐间。照花深处月，当户旧时山。事想同清话，欢期一破颜。风流还爱竹，此夜尚思闲。
落第后归觐喜逢僧再阳:相逢须强笑，人世别离频。去晓长侵月，归乡动隔春。见僧心暂静，从俗事多屯。宇宙诗名小，山河客路新。翠桐犹入爨，青镜未辞尘。逸足常思骥，随群且退鳞。宴乖红杏寺，愁在绿杨津。羞病难为药，开眉懒顾人。
梦游仙:梦游飞上天家楼，珠箔当风挂玉钩。鹦鹉隔帘呼再拜，水仙移镜懒梳头。丹霞不是人间晓，碧树仍逢岫外秋。将谓便长于此地，鸡声入耳所堪愁。
送苗七求职:相逢未得三回笑，风送离情入剪刀。客路最能销日月，梦魂空自畏波涛。独眠秋夜琴声急，未拜军城剑色高。去去缘多山与海，鹤身宁肯为飞劳。
将别寄友人:帝乡归未得，辛苦事羁游。别馆一尊酒，客程千里秋。霜风红叶寺，夜雨白蘋洲。长恐此时泪，不禁和恨流。
夕次淮口:天涯秋光尽，木末群鸟还。夜久游子息，月明岐路闲。风生淮水上，帆落楚云间。此意竟谁见，行行非故关。
赠越客:故国波涛隔，明时已久留。献书双阙晚，看月五陵秋。南棹何时返，长江忆共游。遥知钓船畔，相望在汀洲。
赠别北客:君生游侠地，感激气何高。饮尽玉壶酒，赠留金错刀。雁关飞霰雪，鲸海落云涛。决去如征鸟，离心空自劳。
新秋雨霁宿王处士东郊:夕阳逢一雨，夜木洗清阴。露气竹窗静，秋光云月深。煎尝灵药味，话及故山心。得意两不寐，微风生玉琴。
广陵曲:葱茏桂树枝，高系黄金羁。叶隐青蛾翠，花飘白玉墀。上鸣间关鸟，下醉游侠儿。炀帝国已破，此中都不知。
送人游蜀:别离杨柳陌，迢递蜀门行。若听清猿后，应多白发生。虹霓侵栈道，风雨杂江声。过尽愁人处，烟花是锦城。
鹳雀楼晴望:尧女楼西望，人怀太古时。海波通禹凿，山木闭虞祠。鸟道残虹挂，龙潭返照移。行云如可驭，万里赴心期。
湘川吊舜:伊予生好古，吊舜苍梧间。白日坐将没，游波凝不还。九疑云动影，旷野竹成班。雁集蒹葭渚，猿啼雾露山。南风吹早恨，瑶瑟怨长闲。元化谁能问，天门恨久关。
寄远:坐想亲爱远，行嗟天地阔。积疹甘毁颜，沈忧更销骨。迢迢游子心，望望归云没。乔木非故里，高楼共明月。夜深秋风多，闻雁来天末。
浙江夜宿:落帆人更起，露草满汀洲。远狖啼荒峤，孤萤溺漫流。积阴开片月，爽气集高秋。去去胡为恋，搴芳时一游。
答鄜畤友人同宿见示:为客自堪悲，风尘日满衣。承明无计入，旧隐但怀归。雪积孤城暗，灯残晓角微。相逢喜同宿，此地故人稀。
送杜秀才东游:羁游年复长，去日值秋残。草出函关白，云藏野渡寒。鸿多霜雪重，山广道途难。心事何人识，斗牛应数看。
题吴发原南居:闲居谁厌僻，门掩汉祠前。山色夏云映，树阴幽草连。晴光分渚曲，绿气冒原田。何日远游罢，高枝已噪蝉。
中秋月:阴魄出海上，望之增苦吟。冷搜骊颔重，寒彻蚌胎深。皓气笼诸夏，清光射万岑。悠然天地内，皎洁一般心。
答太原从军杨员外送别:君将海月珮，赠之光我行。见知言不浅，怀报意非轻。反照临岐思，中年未达情。河梁人送别，秋汉雁相鸣。衰柳摇边吹，寒云冒古城。西游还献赋，应许托平生。
幽上留别令狐侍郎:自别丘中隐，频年哭路岐。辛勤今若是，少壮岂多时。露滴阴虫苦，秋声远客悲。晚营严鼓角，红叶拂旌旗。北阙虚延望，西林久见思。川流寒水急，云返故山迟。落照游人去，长空独鸟随。不堪风景隔，忠信寡相知。
赠禅僧:弟子人天遍，童年在沃洲。开禅山木长，浣衲海沙秋。振锡摇汀月，持瓶接瀑流。赤城何日上，鄙愿从师游。
题庐山寺:白茅为屋宇编荆，数处阶墀石叠成。东谷笑言西谷响，下方云雨上方晴。鼠惊樵客缘苍壁，猿戏山头撼紫柽。别有一条投涧水，竹筒斜引入茶铛。
边将:玉榼酒频倾，论功笑李陵。红缰跑骏马，金镞掣秋鹰。塞迥连天雪，河深彻底冰。谁言提一剑，勤苦事中兴。
酬田卿送西游:华堂开翠簟，惜别玉壶深。客去当烦暑，蝉鸣复此心。废城乔木在，古道浊河侵。莫虑西游远，西关绝陇阴。
送客南游:拟卜何山隐，高秋指岳阳。苇干云梦色，橘熟洞庭香。疏雨残虹影，回云背鸟行。灵均如可问，一为哭清湘。
送李侍御福建从事:晋安来越国，蔓草故宫迷。钓渚龙应在，琴台鹤乱栖。泛涛明月广，边海众山齐。宾府通兰棹，蛮僧接石梯。片云和瘴湿，孤屿映帆低。上客多诗兴，秋猿足夜啼。
晚眺有怀:点点抱离念，旷怀成怨歌。高台试延望，落照在寒波。此地芳草歇，旧山乔木多。悠然暮天际，但见鸟相过。
山中兴作:高高丹桂枝，袅袅女萝衣。密叶浮云过，幽阴暮鸟归。月和风翠动，花落瀑泉飞。欲剪兰为佩，中林露未晞。
江中遇客:危石江中起，孤云岭上还。相逢皆得意，何处是乡关。
寄宜阳兄弟:六年雁序恨分离，诏下今朝遇已知。上国皇风初喜日，御阶恩渥属身时。内庭再考称文异，圣主宣名奖艺奇。故里仙才若相问，一春攀得两重枝。
和于兴宗登越王楼诗:谢脁题诗处，危楼压郡城。雨余江水碧，云断雪山明。锦绣来仙境，风光入帝京。恨无青玉案，何以报高情。
谒梓潼张恶子庙:盛唐圣主解青萍，欲振新封济顺名。夜雨龙抛三尺匣，春云凤入九重城。剑门喜气随雷动，玉垒韶光待贼平。惟报关东诸将相，柱天功业赖阴兵。
罢都统守镇滑州作:用军何事敢迁延，恩重才轻分使然。黜诏已闻来阙下，檄书犹未遍军前。腰间尽解苏秦印，波上虚迎范蠡船。正会星辰扶北极，却驱戈甲镇南燕。三尘上相逢明主，九合诸侯愧昔贤。看却中兴扶大业，杀身无路好归田。
五月一日紫宸候对时属禁直穿内而行因书六韵:朱夏五更后，步廊三里余。有人从翰苑，穿入内中书。漏响飘银箭，灯光照玉除。禁扉犹锁钥，宫妓已妆梳。紫府游应似，钧天梦不如。尘埃九重外，谁信在清虚。
题缑山王子晋庙:有昔灵王子，吹笙溯泬。六宫攀不住，三岛去相招。亡国原陵古，宾天岁月遥。无蹊窥海曲，有庙访山椒。石帐龙蛇拱，云栊彩翠销。露坛装琬琰，真像写松乔。珠馆青童宴，琳宫阿母朝。气舆仙女侍，天马吏兵调。湘妓红丝瑟，秦郎白管箫。西城要绰约，南岳命娇娆。句曲觞金洞，天台啸石桥。晚花珠弄蕊，春茹玉生苗。二景神光秘，三元宝箓饶。雾垂鸦翅发，冰束虎章腰。鹤驭争衔箭，龙妃合献绡。衣从星渚浣，丹就日宫烧。物外花尝满，人间叶自凋。望台悲汉戾，阅水笑梁昭。古殿香残灺，荒阶柳长条。几曾期七日，无复降重霄。嵩岭连天汉，伊澜入海潮。何由得真诀，使我佩环飘。
闻号:陛兵偏近羽林营，夜静仍传禁号声。应笑执金双阙下，近南犹隔两重城。
下直早出:诸司人尽马蹄稀，紫帕云竿九钉归。偏觉石台清贵处，榜悬金字射晴晖。
送李溟出塞:边城官尚恶，况乃是羁游。别路应相忆，离亭更少留。黄沙人外阔，飞雪马前稠。甚险穹庐宿，无为过代州。
送进士许棠下第东归:长安那不住，西笑又东行。若以贫无计，何因事有成。云峰天外出，江色草中明。谩忝相于分，吾言世甚轻。
闻官军破吉浪戎小而固虑史氏遗忽因记为二章:一战便抽兵，蛮孤吉浪平。通连无旧穴，要害有新城。昼卒烽前寝，春农界上耕。高楼一拟望，新雨剑南清。泸水断嚣氛，妖巢已自焚。汉江无敌国，蛮物在回军。越巂通游国，苴咩闭聚蚊。空余罗凤曲，哀思满边云。
雕堂:丈室久多病，小园晴独游。鸣蛩孤烛雨，啅雀一篱秋。圣主恩难谢，生灵志亦忧。他年谁识我，心迹在徐州。
咏柳花:浮生失意频，起絮又飘沦。发自谁家树，飞来独院春。朝容萦断砌，晴影过诸邻。乱掩宫中蝶，繁冲陌上人。随波应到海，沾雨或依尘。会向慈恩日，轻轻对此身。
戏题:闪闪动鸣珰，初来烛影傍。拥头珠翠重，萦步绮罗长。静发歌如磬，连飘气觉香。不言微有笑，多媚总无妆。坐缺初离席，帘垂却入房。思惟不是梦，此会胜高唐。
除夜作:和吹度穹旻，虚徐接建寅。不辞加一岁，唯喜到三春。燎照云烟好，幡悬井邑新。祯祥应北极，调燮验平津。树欲含迟日，山将退旧尘。兰萎残此夜，竹爆和诸邻。祝寿思明圣，驱傩看鬼神。团圆多少辈，眠寝独劳筋。茜旆犹双节，雕盘又五辛。何当平贼后，归作自由身。
桃花:香色自天种，千年岂易逢。开齐全未落，繁极欲相重。冷湿朝如淡，晴干午更浓。风光新社燕，时节旧春农。篱落欹临竹，亭台盛间松。乱缘堪羡蚁，深入不如蜂。有影宜暄煦，无言自冶容。洞连非俗世，溪静接仙踪。子熟河应变，根盘土已封。西王潜爱惜，东朔盗过从。醉席眠英好，题诗恋景慵。芳菲聊一望，何必在临邛。
华岳:簇簇复亭亭，三峰卓杳冥。每思穷本末，应合记图经。发地连宫观，冲天接井星。河微临巨势，秦重载奇形。太古朝群后，中央擘巨灵。邻州犹映槛，几县恰当庭。鹤毳坛风乱，龙漦洞水腥。望遥通北极，上彻见东溟。客玩晴难偶，农祈雨必零。度关无暑气，过路得愁醒。羽客时应见，霜猿夜可听。顶悬飞瀑峻，崦合白云青。混石猜良玉，寻苗得茯苓。从官知侧近，悉俸致岩扃。
秋雨:宿雨觉才初，亭林忽复徐。簇声诸树密，悬滴四檐疏。省漏疑方丈，愁炊问斗储。步难多入屐，窗浅欲飘书。动蠖苍苔静，藏蚕落叶虚。吹交来翕习，雷慢歇踌躇。滞已妨行路，晴应好荷锄。醉楼思蜀客，鯹市想淮鱼。径草因缘合，栏花自此除。有形皆霢霂，无地不污潴。境晦宜甘寝，风清□退居。我魂惊晓簟，邻话喜秋蔬。既用功成岁，旋应惨变舒。仓箱足可恃，归去傲吾庐。
下第后夷门乘舟至永城驿题:秋赋春还计尽违，自知身是拙求知。唯思旷海为休处，忽喜孤舟似去时。连浦一城兼汴宋，夹堤千柳杂唐隋。从来此恨皆前达，敢负吾君作楚辞。
题平湖:平湖湖畔雨晴新，南北东西不隔尘。映野烟波浮动日，损花风雨寂寥春。山无俗路藏高士，岸泊仙舟忆主人。那得载来都未保，此心离此甚情亲。
怀汾上旧居:素汾千载傍吾家，常忆衡门对浣纱。好事喜逢投宿客，刈田因得自生瓜。山头鼓笛阴沉庙，陌上薪蒸突兀车。投暗作珠何所用，被人专拟害灵蛇。
春日重游平湖:湖上春风发管弦，须临三十此离筵。离人忽有重来日，游女初非旧少年。官职已辜疲瘵望，诗名空被后生传。啼莺莫惜蹉跎恨，闲事听吟一两篇。
并州:少年流落在并州，裘脱文君取次游。携挈共过芳草渡，登临齐凭绿杨楼。庭前蛱蝶春方好，床上樗蒲宿未收。坊号偃松人在否，饼炉南畔曲西头。
将赴镇过太康县有题:才入东郊便太康，自听何暮岂龚黄。晴村透日桑榆影，晓露湿秋禾黍香。十万旌旗移巨镇，几多輗軏负孤庄。时人欲识征东将，看取欃枪落太荒。
彭门解嘲二首:呜呜吹角贰师营，落日身闲笑傲行。尽觉文章尊万事，却嫌官职剩双旌。终休未拟降低屈，忽遇还须致太平。频上水楼谁会我，泗滨浮磬是同声。伤禽栖后意犹惊，偶向黐竿脱此生。身外不思簪组事，耳中唯要管弦声。耽吟乍可妨时务，浅饮无因致宿酲。秦客莫嘲瓜戍远，水风潇洒是彭城。
清河泛舟:都人层立似山丘，坐啸将军拥棹游。绕郭烟波浮泗水，一船丝竹载凉州。城中睹望皆丹雘，旗里惊飞尽白鸥。儒将不须夸郄縠，未闻诗句解风流。
题彭祖楼:新晴天状湿融融，徐国滩声上下洪。极目澄鲜无限景，入怀轻好可怜风。身防潦倒师彭祖，妓拥登临愧谢公。谁致此楼潜惠我，万家残照在河东。
重游德星亭感事:颍水川中枕水台，当时离别此重来。舟沉土岸生新草，诗映纱笼有薄埃。事系兴亡人少到，地当今古我迟回。残阳照树明于旭，犹向池边把酒杯。
许州题观察判官厅:三载从戎类系匏，重游全许尚分茅。刘郎别后无遗履，丁令归来有旧巢。冬暖井梧多未落，夜寒窗竹自相敲。纤腰弟子知千恨，笑与扬雄作解嘲。
闲题:八年藩翰似侨居，只此谁知报玉除。旧将已成三仆射，老身犹是六尚书。时丁厚讟终无咎，道致中兴尚有余。为问春风谁是主，空催弱柳拟何如。
送福建李大夫:洛州良牧帅瓯闽，曾是西垣作谏臣。红旆已胜前尹正，尺书犹带旧丝纶。秋来海有幽都雁，船到城添外国人。行过小藩应大笑，只知夸近不知贫。
天际识归舟:斜日满江楼，天涯照背流。同人在何处，远目认孤舟。帆省当时席，歌声旧日讴。人浮津济晚，棹倚泬寥秋。晴阔忻全见，归迟怪久游。离居意无限，贪此望难休。
和曹侍御除夜有怀:有病无媒客，多慵亦太疏。自怜成叔夜，谁与荐相如。嗜退思年老，谙空笑岁除。迹闲过寺宿，头暖近阶梳。春立穷冬后，阳生旧物初。叶多庭不扫，根在径新锄。田事终归彼，心情倦老於。斫材须见像，藏剑岂为鱼。效浅惭尹禄，恩多负辟书。酬知必拟共，勿使浪踌躇。
送李殷游京西:立马送君地，黯然愁到身。万途皆有匠，六义独无人。莫怪敢言此，已能甘世贫。时来贵亦在，事是掩何因。投刺皆羁旅，游边更苦辛。岐山终蜀境，泾水复蛮尘。埋没餐须强，炎蒸醉莫频。俗徒欺合得，吾道死终新。展分先难许，论诗永共亲。归京稍作意，充斥犯西邻。
长安送友人之黔南:衡岳犹云过，君家独几千。心从贱游话，分向禁城偏。陆路终何处，三湘在素船。琴书去迢递，星路照潺湲。台镜簪秋晚，盘蔬饭雨天。同文到乡尽，殊国共行连。后会应多日，归程自一年。贫交永无忘，孤进合相怜。
寄李频:长安千万蹊，迷者自多迷。直性身难达，良时日易低。环檐消旧雪，晴气满春泥。那得同君去，逢峰苦爱齐。
蒙恩除侍御史行次华州寄蒋相:林下天书起遁逃，不堪移疾入尘劳。黄河近岸阴风急，仙掌临关旭日高。行野众喧闻雁发，宿亭孤寂有狼嗥。荀家位极兼禅理，应笑埋轮著所操。
寄唐州杨郎中:关睢憔悴一儒生，忽把鱼须事圣明。贫得俸钱还乍喜，晚登朝序却无荣。前年坐蜀同樽俎，此日边淮独旆旌。班列道孤君不见，曲江春暖共僧行。
塞上蒙汝州任中丞寄书:三省推贤两掖才，关东深许稍迟回。舟浮汝水通淮去，雨出嵩峰到郡来。投札转京忧不远，枉缄经虏喜初开。西楼一望知无极，更与何人把酒杯。
送刘驾归京:相逢听一吟，惟我不降心。在世忧何事，前生得至音。蒲多南去远，汾尽北游深。为宿关亭日，苍苍晓欲临。
夏日蒲津寺居二首:日日闲车马，谁来访此身。一门兼鹤静，四院与僧邻。雨室墙穿溜，风窗笔染尘。空余气长在，天子用平人。故国有如梦，省来长远游。清晨起闲院，疏雨似深秋。宿寝书棱叠，行吟杖迹稠。天晴岂能出，春暖未更裘。
题龙兴寺:高户列禅房，松门到上方。像开祇树岭，人施蜀城香。地遍磷磷石，江移孑孑樯。林僧语不尽，身役事梁王。
题大云寺西阁:阁临偏险寺当山，独坐西城笑满颜。四野有歌行路乐，五营无战射堂闲。鼙和调角秋空外，砧办征衣落照间。方拟杀身酬圣主，敢于高处恋乡关。
监郡犍为舟中寓题寄同舍:一寝闲身万事空，任天教作假文翁。旗穿岛树孤舟上，家在山亭每日中。叠果盘餐丹橘地，若花床席早梅风。佳期说尽君应笑，刘表尊前且不同。
春霁:久客孤舟上，天涯漱晓津。野芳桤似柳，江霁雪和春。吏叫能惊鹭，官粗实害身。何当穷蜀境，却忆滞游人。
春日江居寓怀:归兴乍离边，兰桡复锦川。斫春槎枿树，消雪土膏田。岸暖寻新菜，舟寒著旧绵。临邛若个是，欲向酒家眠。
闻李夷遇下第东归因以寄赠:囊中书是居山写，海畔家贫乞食还。吾子莫愁登第晚，古人惟爱贱游闲。舟行散适江亭上，郡宴歌吟蜡烛间。从此乐章休叙战，汉兵无阵亦无蛮。
留题:茶兴复诗心，一瓯还一吟。压春甘蔗冷，喧雨荔枝深。骤去无遗恨，幽栖已遍寻。蛾眉不可到，高处望千岑。
题汉州西湖:西湖天下名，可以濯吾缨。况是携家赏，从妨半驿程。尝茶春味渴，断酒晚怀清。尽得幽人趣，犹嫌守吏迎。重餐逢角暮，百事喜诗成。坐阻湘江谪，谁为话政声。
自广汉游三学山:残阳终日望栖贤，归路携家得访禅。世缺一来应薄命，雨留三宿是前缘。诗题不忍离岩下，屐齿难忘在水边。猿鸟可知僧可会，此心常似有香烟。
雨霁宿望喜驿:风雷一罢思何清，江水依然浩浩声。飞鸟旋生啼鸟在，后人常似古人情。将来道路终须达，过去山川实不平。闲想更逢知旧否，馆前杨柳种初成。
褒斜道中:十驿褒斜到处慵，眼前常似接灵踪。江遥旋入旁来水，山豁犹藏向后峰。鸟径恶时应立虎，畬田闲日自烧松。行吟却笑公车役，夜发星驰半不逢。
送崔学士赴东川:羽人仙籍冠浮丘，欲作酂侯且蜀侯，导骑已多行剑阁，亲军全到近绵州。文翁劝学人应恋，魏绛和戎戍自休。唯有夜樽欢莫厌，庙堂他日少闲游。
海棠:酷烈复离披，玄功莫我知。青苔浮落处，暮柳间开时。带醉游人插，连阴被叟移。晨前清露湿，晏后恶风吹。香少传何许，妍多画半遗。岛苏涟水脉，庭绽粒松枝。偶泛因沉砚，闲飘欲乱棋。绕山生玉垒，和郡遍坤维。负赏惭休饮，牵吟分失饥。明年应不见，留此赠巴儿。
牡丹四首:异色禀陶甄，常疑主者偏。众芳殊不类，一笑独奢妍。颗折羞含懒，丛虚隐陷圆。亚心堆胜被，美色艳于莲。品格如寒食，精光似少年。种堪收子子，价合易贤贤。迥秀应无妒，奇香称有仙。深阴宜映幕，富贵助开筵。蜀水争能染，巫山未可怜。数难忘次第，立困恋傍边。逐日愁风雨，和星祝夜天。且从留尽赏，离此便归田。万朵照初筵，狂游忆少年。晓光如曲水，颜色似西川。白向庚辛受，朱从造化研。众开成伴侣，相笑极神仙。见焰宁劳火，闻香不带烟。自高轻月桂，非偶贱池莲。影接雕盘动，丛遭恶草偏。招欢忧事阻，就卧觉情牵。四面宜绨锦，当头称管弦。泊来莺定忆，粉扰蝶何颠。苏息承朝露，滋荣仰霁天。压栏多尽好，敌国贵宜然。未落须迷醉，因兹任病缠。人谁知极物，空负感麟篇。去年零落暮春时，泪湿红笺怨别离。常恐便随巫峡散，何因重有武陵期。传情每向馨香得，不语还应彼此知。欲就栏边安枕席，夜深闲共说相思。牡丹愁为牡丹饥，自惜多情欲瘦羸。浓艳冷香初盖后，好风乾雨正开时。吟蜂遍坐无闲蕊，醉客曾偷有折枝。京国别来谁占玩，此花光景属吾诗。
鄜州进白野鹊:轻毛叠雪翅开霜，红觜能深练尾长。名应玉符朝北阙，色柔金性瑞西方。不忧云路填河远，为对天颜送喜忙。从此定知栖息处，月宫琼树是仙乡。
申湖:昔年依峡寺，每日见申湖。下泪重来此，知心一已无。雨霖舟色暗，岸拔木形枯。旧境深相恼，新春宛不殊。方来寻熟侣，起去恨惊凫。忍事花何笑，喧吟瀑正粗。堪忧从宦到，倍遣曩怀孤。上马终回首，傍人怪感吁。
夏日青龙寺寻僧二首:帝里欲何待，人间无阙遗。不能安旧隐，都属扰明时。违理须齐辱，雄图岂藉知。纵横悉已误，斯语是吾师。得官殊未喜，失计是忘愁。不是无心速，焉能有自由。凉风盈夏扇，蜀茗半形瓯。笑向权门客，应难见道流。
题河中亭子:河擘双流岛在中，岛中亭上正南空，蒲根旧浸临关道，沙色遥飞傍苑风。晴见树卑知岳大，晚闻车乱觉桥通。无穷胜事应须宿，霜白蒹葭月在东。
丁巳上元日放三雉:婴网虽皆困，褰笼喜共归。无心期尔报，相见莫惊飞。
自讽:千题万咏过三旬，忘食贪魔作瘦人。行处便吟君莫笑，就中诗病不任春。
符亭二首:符亭之地雅离群，万古悬泉一旦新。若念农桑也如此，县人应得似行人。山如巫峡烟云好，路似嘉祥水木清。大抵游人总应爱，就中难说是诗情。
留别关东旧游:我去君留十载中，未曾相见及花红。他时住得君应老，长短看花心不同。
宿仙游寺望月生峰:公门身入洞门行，出阱离笼似有情。僧语夜凉云树黑，月生峰上月初生。
杏花:活色生香第一流，手中移得近青楼。谁知艳性终相负，乱向春风笑不休。
戏瞻相:失意蹉跎到旧游，见吹杨柳便遮羞。瞻相赵女休相拽，不及人前诈摆头。
郊亭:郊亭宴罢欲回车，满郭传呼调角初。尚拥笙歌归未得，笑娥扶著醉尚书。
题平等院:十里城中一院僧，各持巾钵事南能。还应笑我功名客，未解嫌官学大乘。
重游通波亭:十年抛掷故园花，最忆红桃竹外斜。此日郊亭心乍喜，败榆芳草似还家。
戏舸:远舸冲开一路萍，岸傍偷上小茅亭。游人莫觅杯盘分，此地才应聚德星。
偶题:到处吟兼上马吟，总无愁恨自伤心。无端梦得钧天乐，尽觉宫商不是音。
折杨柳十首:华清高树出离宫，南陌柔条带暖风。谁见轻阴是良夜，瀑泉声畔月明中。洛桥晴影覆江船，羌笛秋声湿塞烟。闲想习池公宴罢，水蒲风絮夕阳天。嫩绿轻悬似缀旒，路人遥见隔宫楼。谁能更近丹墀种，解播皇风入九州。暖风晴日断浮埃，废路新条发钓台。处处轻阴可惆怅，后人攀处古人栽。潭上江边袅袅垂，日高风静絮相随。青楼一树无人见，正是女郎眠觉时。汴水高悬百万条，风清两岸一时摇。隋家力尽虚栽得，无限春风属圣朝。和风烟树九重城，夹路春阴十万营。唯向边头不堪望，一株憔悴少人行。窗外齐垂旭日初，楼边轻暖好风徐。游人莫道栽无益，桃李清阴却不如。众木犹寒独早青，御沟桥畔曲江亭。陶家旧日应如此，一院春条绿绕厅。帐偃缨垂细复繁，令人心想石家园。风条月影皆堪重，何事侯门爱树萱。
柳枝四首:数首新诗带恨成，柳丝牵我我伤情。柔娥幸有腰支稳，试踏吹声作唱声。高出军营远映桥，贼兵曾斫火曾烧。风流性在终难改，依旧春来万万条。县依陶令想嫌迂，营畔将军即大粗。此日与君除万恨，数篇风调更应无。狂似纤腰嫩胜绵，自多情态竟谁怜。游人不折还堪恨，抛向桥边与路边。
柳枝词五首:朝阳晴照绿杨烟，一别通波十七年。应有旧枝无处觅，万株风里卓旌旃。晴垂芳态吐牙新，雨摆轻条湿面春。别有出墙高数尺，不知摇动是何人。暖梳簪朵事登楼，因挂垂杨立地愁。牵断绿丝攀不得，半空悬着玉搔头。西园高树后庭根，处处寻芳有折痕。终忆旧游桃叶舍，一株斜映竹篱门。刘白苏台总近时，当初章句是谁推。纤腰舞尽春杨柳，未有侬家一首诗。
吴姬十首:夜锁重门昼亦监，眼波娇利瘦岩岩。偏怜不怕傍人笑，自把春罗等舞衫。龙麝薰多骨亦香，因经寒食好风光。何人画得天生态，枕破施朱隔宿妆。滴滴春霖透荔枝，笔题笺动手中垂。天阴不得君王召，嚬著青蛾作小诗。钿合重盛绣结深，昭阳初幸赐同心。君知一夜恩多少，明日宣教放德音。退红香汗湿轻纱，高卷蚊厨独卧斜。娇泪半垂珠不破，恨君瞋折后庭花。取次衣裳尽带珠，别添龙脑裛罗襦。年来寄与乡中伴，杀尽春蚕税亦无。画烛烧兰暖复迷，殿帏深密下银泥。开门欲作侵晨散，已是明朝日向西。楼台重叠满天云，殷殷鸣鼍世上闻。此日杨花初似雪，女儿弦管弄参军。冠剪黄绡帔紫罗，薄施铅粉画青娥。因将素手夸纤巧，从此椒房宠更多。身是三千第一名，内家丛里独分明。芙蓉殿上中元日，水拍银台弄化生。
早秋游湖上亭:危亭秋尚早，野思已无穷。竹叶一尊酒，荷香四座风。晓烟孤屿外，归鸟夕阳中。渐爱湖光冷，移舟月满空。
早秋西归有怀:求归方有计，惜别更堪愁。上马江城暮，出郊山戍秋。暗销何限事，白尽去年头。莫怪频惆怅，异乡难再游。
冬夜旅怀:寒窗危竹枕，月过半床阴。嫩叶不归梦，晴虫成苦吟。酒无通夜力，事满五更心。寂寞谁相似，残灯与素琴。
七夕:乌鹊桥成上界通，千秋灵会此宵同。云收喜气星楼晓，香拂轻尘玉殿空。翠辇不行青草路，金銮徒候白榆风。采盘花阁无穷意，只在游丝一缕中。
晚春陪王员外东塘游宴:水绿山青春日长，政成因暇泛回塘。初移柳岸笙歌合，欲过蘋洲罗绮香。共济已惊依玉树，随流还许醉金觞。一声画角严城暮，云雨分时满路光。
游东湖黄处士园林:偶向东湖更向东，数声鸡犬翠微中。遥知杨柳是门处，似隔芙蓉无路通。樵客出来山带雨，渔舟过去水生风。物情多与闲相称，所恨求安计不同。
赠道者:道帔轻裾三岛云，绿髯长占镜中春。高风已驾祥鸾驭，浮世休惊野马尘。过海独辞王母面，度关谁识老聃身。儒生也爱长生术，不见人间大笑人。
遣怀寄欧阳秀才:地上江河天上乌，百年流转只须臾。平生闲过日将日，欲老始知吾负吾。似豹一班时或有，如龟三顾岂全无。古来晚达人何限，莫笑空枝犹望苏。
喷玉泉冥会诗八首。白衣叟喷玉泉感旧游书怀:树色川光向晚晴，旧曾游处事分明。鼠穿月榭荆榛合，草掩花园畦垄平。迹陷黄沙仍未寤，罪标青简竟何名。伤心谷口东流水，犹喷当时寒玉声。
享太庙乐章:于铄令主，圣祚重昌。兴起教义，申明典章。俗尚素朴，人皆乐康。积德可报，流庆无疆。
置酒:酒熟人须饮，春还鬓已秋。愿逢千日醉，得逭百年愁。卒卒周姬旦，栖栖鲁孔丘。平生能几日，不及且遨游。
重阳宴东观山亭和从事卢顺之:乱山青翠郡城东，爽节凭高一望通。交友会时丝管合，羽觞飞处笑言同。金英耀彩晴云外，玉树凝霜暮雨中。高咏已劳潘岳思，醉欢惭道自车公。
送韦觐谪潘州:北鸟飞不到，南人谁去游。天涯浮瘴水，岭外向潘州。草木春秋暮，猿猱日夜愁。定知迁客泪，应只对君流。
重阳东观席上赠侍郎张固:渡江旌旆动鱼龙，令节开筵上碧峰。翡翠巢低岩桂小，茱萸房湿露香浓。白云郊外无尘事，黄菊筵中尽醉容。好是谢公高兴处，夕阳归骑出疏松。
金灯:疏茎秋拥翠，幽艳夕添红。有月长灯在，无烟烬火同。香浓初受露，势庳不知风。应笑金台上，先随晓漏终。
夏杪登越王楼临涪江望雪山寄朝中知友:巴西西北楼，堪望亦堪愁。山乱江回远，川清树欲秋。晴明中雪岭，烟霭下渔舟。写寄朝天客，知余恨独游。
奉酬绵州中丞以江山小图远垂赐及兼寄诗:巴江与雪山，井邑共回环。图写丹青内，分明烟霭间。移君名郡兴，助我小斋闲。日想登临处，高踪不可攀。
赠舍弟:秦云蜀浪两堪愁，尔养晨昏我远游。千里客心难寄梦，两行乡泪为君流。早驱风雨知龙圣，饿食鱼虾觉虎羞。袖里镆铘光似水，丈夫不合等闲休。
和于中丞夏杪登越王楼望雪山见寄:志乖多感物，临眺更增愁。暑候虽云夏，江声已似秋。雪遥难辨木，村近好维舟。莫恨归朝晚，朝簪拟胜游。
和绵州于中丞登越王楼作:左绵江上楼，五马此销愁。暑退千山雪，风来万木秋。邅回犹刺郡，系滞似维舟。即有徵黄日，名川莫厌游。
和绵州于中丞登越王楼作:长听巴西事，看图胜所闻。江楼明返照，雪岭乱晴云。景象诗情在，幽奇笔迹分。使君徒说好，不只怨离群。
和于中丞登越王楼:雉堞临朱槛，登兹便散愁。蝉声怨炎夏，山色报新秋。江转穿云树，心闲随叶舟。仲宣徒有叹，谢守几追游。
题越王楼寄献中丞使君:朱轩迥压碧烟州，昔岁贤王是胜游。山簇剑峰朝阙远，水如巴字绕城流。人间物象分千里，天上笙歌醉五侯。今日登临无限意，同沾惠化自销愁。
和于中丞登越王楼作:图画越王楼，开缄慰别愁。山光涵雪冷，水色带江秋。云岛孤征雁，烟帆一叶舟。向风舒霁景，如伴谢公游。
春愁:金乌长飞玉兔走，青鬓长青古无有。秦娥十六语如弦，未解贪花惜杨柳。吴鱼岭雁无消息，水誓兰情别来久。劝君年少莫游春，暖风迟日浓于酒。
兴平县野中得落星石移置县斋:的的堕芊苍，茫茫不记年。几逢疑虎将，应逐犯牛仙。择地依兰畹，题诗间锦钱。何时成五色，却上女娲天。
风:竞持飘忽意何穷，为盛为衰半不同。偃草喜逢新雨后，鸣条愁听晓霜中。凉飞玉管来秦甸，暗袅花枝入楚宫。莫见东风便无定，满帆还有济川功。
露:长随圣泽堕尧天，濯遍幽兰叶叶鲜。才喜轻尘销陌上，已愁新月到阶前。文腾要地成非久，珠缀秋荷偶得圆。几处花枝抱离恨，晓风残月正潸然。
霞:应是行云未拟归，变成春态媚晴晖。深如绮色斜分阁，碎似花光散满衣。天际欲销重惨淡，镜中闲照正依稀。晓来何处低临水，无限鸳鸯妒不飞。
凉州词:树发花如锦，莺啼柳若丝。更游欢宴地，悲见别离时。
二月二日游洛源:旧苑新晴草似苔，人还香在踏青回。今朝此地成惆怅，已后逢春更莫来。
和李尚书命妓饯崔侍御:何郎载酒别贤侯，更吐歌珠宴庾楼。莫道江南不同醉，即陪舟楫上京游。
赠释疏言还道林寺诗:湘川狺狺兮俗犷且佷，利杀业偷兮吏莫之驯。繄释氏兮易暴使仁，释何在兮释在斯文，湘水滔滔兮四望何依，猿狖腾拏兮云树飞飞。月沉浦兮烟暝山，樯席卷兮橹床闲。偃仰兮啸咏，鼓长江兮何时还。湘川超忽兮落日啘啘，松覆秋亭兮兰被春苑。上人去兮几千里，何日同游兮湘川水。
和柯古穷居苦日喜雨:贞机澹少思，雅尚防多僻。揽葛犹不畏，劳形同处瘠。头焦讵是焚，背汗宁关炙。方欣见润础，那虞悲铄石。道与古人期，情难物外适。几怀朱邸绶，颇旷金门藉。清奥已萧萧，陈柯将槭槭。玉律诗调正，琼卮酒肠窄。衣桁袭中单，浴床抛下绤。黎侯寓于卫，六义非凡格。
题嘉祥驿:交亲荣饯洛城空，秉钺戎装上将同。星使自天丹诏下，雕鞍照地数程中。马嘶静谷声偏响，旆映晴山色更红。到后定知人易化，满街棠树有遗风。
津阳门诗:津阳门北临通逵，雪风猎猎飘酒旗。泥寒款段蹶不进，疲童退问前何为。酒家顾客催解装，案前罗列樽与卮。青钱琐屑安足数，白醪软美甘如饴。开垆引满相献酬，枯肠渴肺忘朝饥。愁忧似见出门去，渐觉春色入四肢。主翁移客挑华灯，双肩隐膝乌帽欹。笑云鲐老不为礼，飘萧雪鬓双垂颐。问余何往凌寒曦，顾翁枯朽郎岂知。翁曾豪盛客不见，我自为君陈昔时。时平亲卫号羽林，我才十五为孤儿。射熊搏虎众莫敌，弯弧出入随佽飞。此时初创观风楼，檐高百尺堆华榱。楼南更起斗鸡殿，晨光山影相参差。其年十月移禁仗，山下栉比罗百司。朝元阁成老君见，会昌县以新丰移。幽州晓进供奉马，玉珂宝勒黄金羁。五王扈驾夹城路，传声校猎渭水湄。羽林六军各出射，笼山络野张罝维。雕弓绣韣不知数，翻身灭没皆蛾眉。赤鹰黄鹘云中来，妖狐狡兔无所依。人烦马殆禽兽尽，百里腥膻禾黍稀。暖山度腊东风微，宫娃赐浴长汤池。刻成玉莲喷香液，漱回烟浪深逶迤。犀屏象荐杂罗列，锦凫绣雁相追随。破簪碎钿不足拾，金沟残溜和缨緌。上皇宽容易承事，十家三国争光辉。绕床呼卢恣樗博，张灯达昼相谩欺。相君侈拟纵骄横，日从秦虢多游嬉。朱衫马前未满足，更驱武卒罗旌旗。画轮宝轴从天来，云中笑语声融怡。鸣鞭后骑何躞蹀，宫妆襟袖皆仙姿。青门紫陌多春风，风中数日残春遗。骊驹吐沫一奋迅，路人拥篲争珠玑。八姨新起合欢堂，翔鹍贺燕无由窥。万金酬工不肯去，矜能恃巧犹嗟咨。四方节制倾附媚，穷奢极侈沽恩私。堂中特设夜明枕，银烛不张光鉴帷。瑶光楼南皆紫禁，梨园仙宴临花枝。迎娘歌喉玉窈窕，蛮儿舞带金葳蕤。三郎紫笛弄烟月，怨如别鹤呼羁雌。玉奴琵琶龙香拨，倚歌促酒声娇悲。饮鹿泉边春露晞，粉梅檀杏飘朱墀。金沙洞口长生殿，玉蕊峰头王母祠。禁庭术士多幻化，上前较胜纷相持。罗公如意夺颜色，三藏袈裟成散丝。蓬莱池上望秋月，无云万里悬清辉。上皇夜半月中去，三十六宫愁不归。月中秘乐天半间，丁珰玉石和埙篪。宸聪听览未终曲，却到人间迷是非。千秋御节在八月，会同万国朝华夷。花萼楼南大合乐，八音九奏鸾来仪。都卢寻橦诚龌龊，公孙剑伎方神奇。马知舞彻下床榻，人惜曲终更羽衣。禄山此时侍御侧，金鸡画障当罘罳。绣祤衣褓日屃赑，甘言狡计愈娇痴。诏令上路建甲第，楼通走马如飞翚。大开内府恣供给，玉缶金筐银簸箕。异谋潜炽促归去，临轩赐带盈十围。忠臣张公识逆状，日日切谏上弗疑。汤成召浴果不至，潼关已溢渔阳师。御街一夕无禁鼓，玉辂顺动西南驰。九门回望尘坌多，六龙夜驭兵卫疲。县官无人具军顿，行宫彻屋屠云螭。马嵬驿前驾不发，宰相射杀冤者谁。长眉鬓发作凝血，空有君王潜涕洟。青泥坂上到三蜀，金堤城边止九旂。移文泣祭昔臣墓，度曲悲歌秋雁辞。明年尚父上捷书，洗清观阙收封畿。两君相见望贤顿，君臣鼓舞皆歔欷。宫中亲呼高骠骑，潜令改葬杨真妃。花肤雪艳不复见，空有香囊和泪滋。銮舆却入华清宫，满山红实垂相思。飞霜殿前月悄悄，迎春亭下风飔飔。雪衣女失玉笼在，长生鹿瘦铜牌垂。象床尘凝罨飒被，画檐虫网颇梨碑。碧菱花覆云母陵，风篁雨菊低离披。真人影帐偏生草，果老药堂空掩扉。鼎湖一日失弓剑，桥山烟草俄霏霏。空闻玉碗入金市，但见铜壶飘翠帷。开元到今逾十纪，当初事迹皆残隳。竹花唯养栖梧凤，水藻周游巢叶龟。会昌御宇斥内典，去留二教分黄缁。庆山污潴石瓮毁，红楼绿阁皆支离。奇松怪柏为樵苏，童山眢谷亡嶮巇，烟中壁碎摩诘画，云间字失玄宗诗。石鱼岩底百寻井，银床下卷红绠迟。当时清影荫红叶，一旦飞埃埋素规。韩家烛台倚林杪，千枝灿若山霞摛。昔年光彩夺天月，昨日销熔当路岐。龙宫御榜高可惜，火焚牛挽临崎峗。孔雀松残赤琥珀，鸳鸯瓦碎青琉璃。今我前程能几许，徒有余息筋力羸。逢君话此空洒涕，却忆欢娱无见期。主翁莫泣听我语，宁劳感旧休吁嘻。河清海宴不难睹，我皇已上升平基。湟中土地昔湮没，昨夜收复无疮痍。戎王北走弃青冢，虏马西奔空月支。两逢尧年岂易偶，愿翁颐养丰肤肌。平明酒醒便分首，今夕一樽翁莫违。
春日即事:一百五日又欲来，梨花梅花参差开。行人自笑不归去，瘦马独吟真可哀。杏酪渐香邻舍粥，榆烟将变旧炉灰。画桥春暖清歌夜，肯信愁肠日九回。
春晚岳阳言怀二首:烟花零落过清明，异国光阴老客情。云梦夕阳愁里色，洞庭春浪坐来声。天边一与旧山别，江上几看芳草生。独倚阑干意难写，暮笳呜咽调孤城。翠烟如钿柳如环，晴倚南楼独看山。江国草花三月暮，帝城尘梦一年间。虚舟尚叹萦难解，飞鸟空惭倦未还。何以不羁詹父伴，睡烟歌月老潺潺。
述怀:白首成何事，无欢可替悲。空余酒中兴，犹似少年时。
题云梦亭:薄烟如梦雨如尘，霜景晴来却胜春。好住池西红叶树，何年今日伴何人。
山路见花:晓红初拆露香新，独立空山冷笑人。春意自知无主惜，恣风吹逐马蹄尘。
小弟艎南游近书来:湘南客帆稀，游子寡消息。经时停尺素，望尽云边翼。笑言频梦寐，独立想容色。落景无来人，修江入天白。停停倚门念，瑟瑟风雨夕。何处泊扁舟，迢递湍波侧。秋归旧窗竹，永夜一凄寂。吟尔鶺鴒篇，中宵慰相忆。
赠方处士:白衣方外人，高闲溪中鹤。无心恋稻粱，但以林泉乐。赤霄终得意，天池俟飞跃。岁晏入帝乡，期君在寥廓。
将游罗浮登广陵楞伽台别羽客:清远登高台，晃朗纵览历。濯泉唤仙风，于此荡灵魄。冷光邀远目，百里见海色。送云归蓬壶，望鹤灭秋碧。波澜收日气，天自回澄寂。百越落掌中，十洲点空白。身居飞鸟上，口咏玄元籍。飘如出尘笼，想望吹箫客。冥冥人间世，歌笑不足惜。朅来罗浮巅，披云炼琼液。谢公云岑兴，可以蹑高迹。吾将抱瑶琴，绝境纵所适。
感兴四首:子云吞白凤，遂吐太玄书。幽微十万字，枝叶何扶疏。婉娈猛虎口，甘言累其初。一睹美新作，斯瑕安可除。昔窃不死药，奔空有嫦娥。盈盈天上艳，孤洁栖金波。织女了无语，长宵隔银河。轧轧挥素手，几时停玉梭。洞房三五夕，金釭凝焰灭。美人抱云和，斜倚纱窗月。沈吟想幽梦，闺思深不说。弦冷玉指寒，含颦待明发。朔雁衔边秋，寒声落燕代。先惊愁人耳，颜发潜消改。凝云蔽洛浦，梦寐劳光彩。天边无书来，相思泪成海。
将之吴越留别坐中文酒诸侣:秋色满水国，江湖兴萧然。氛埃敛八极，万里净澄鲜。涔浦纵孤棹，吴门渺三千。回随衡阳雁，南入洞庭天。早闻陆士龙，矫掌跨山川。非思鲈鱼脍，且弄五湖船。暝泊远浦霞，晓饭芦洲烟。风流访王谢，佳境恣洄沿。霜剪别岸柳，香枯北池莲。岁华坐摇落，寂寂感流年。明朝即漂萍，离憾无由宣。相思空江上，何处金波圆。
大云池泛舟:九月莲花死，萍枯霜水清。船浮天光远，棹拂翠澜轻。古木□□□，了无烟霭生。游鳞泳皎洁，洞见逍遥情。渔父一曲歌，沧浪遂知名。未知斯水上，可以濯吾缨。
登宜春醉宿景星寺寄郑判官兼简空上人:晓发碧水阳，暝宿金山寺。松风洒寒雨，淅沥醒余醉。夜中香积饭，蔬粒俱精异。境寂灭尘愁，神高得诗思。皎皎荥阳子，芳春富才义。涨海豁心源，冰壶见门地。碧霄有鸠序，未展联行翅。俱笑一尺绳，三年绊骐骥。摧藏担簦客，郁抑胸襟事。名业尔未从，临风嘿舒志。一身渺云岭，中夜空涕泗。侧枕对孤灯，衾寒不成寐。粮薪极桂玉，大道生榛刺。耻息恶木阴，难书剑歌意。扬鞭入莽苍，山驿凌烟翠。越鸟日南飞，芳音愿相次。
登章华楼:楚子故宫地，苍然云水秋。我来览从事，落景空生愁。伯业没荆棘，雄图成古丘。沈吟问鼎语，但见东波流。征鸿引乡心，一去何悠悠。晴湖碧云晚，暝色空高楼。迢递趋远峤，微茫入孤舟。空路不堪望，西风白浪稠。
骢马:浮云何权奇，绝足世未知。长嘶清海风，蹀躞振云丝。由来渥洼种，本是苍龙儿。穆满不再活，无人昆阆骑。若识跃峤怯，宁劳耀金羁。青刍与白水，空笑驽骀肥。伯乐傥一见，应惊耳长垂。当思八荒外，逐日向瑶池。
赠方处士兼以写别:天与云鹤情，人间恣诗酒。龙宫奉采觅，澒洞一千首。清如南薰丝，韵若黄钟吼。喜于风骚地，忽见陶谢手。籍籍九江西，篇篇在人口。芙蓉为芳菲，未落诸花后。所知心眼大，别自开户牖。才力似风鹏，谁能算升斗。无营傲云竹，琴帙静为友。鸾凤戢羽仪，骐骥在郊薮。镜湖春水绿，越客忆归否。白衣四十秋，逍遥一何久。此身无定迹，又逐浮云走。离思书不穷，残阳落江柳。
湘西寺霁夜:雨过琉璃宫，佳兴浩清绝。松风冷晴滩，竹路踏碎月。月波荡如水，气爽星朗灭。皓夜千树寒，峥嵘万岩雪。后山鹤唳断，前池荷香发。境寂凉夜深，神思空飞越。
送处士自番禺东游便归苏台别业:哑轧暮江上，橹声摇落心。宛陵三千里，路指吴云深。莼菜动归兴，忽然闻会吟。南浮龙川月，东下敬亭岑。多君咏逍遥，结萝碧溪阴。高笼华表鹤，静对幽兰琴。汗漫江海思，傲然抽冠簪。归屿未云寂，还家应追寻。二陆文苑秀，岧峣怀所钦。惜我入洛晚，不睹双南金。江左风流尽，名贤成古今。送君无限意，别酒但加斟。
法华微上人盛话金山境胜，旧游在目，吟成此篇:江上青莲宫，人间蓬莱岛。烟霞与波浪，隐映楼台好。潮门梵音静，海日天光早。愿与灵鹫人，吟经此终老。
自澧浦东游江表，途出巴丘，投员外从公虞:短翮后飞者，前攀鸾鹤翔。力微应万里，矫首空苍苍。谁昔探花源，考槃西岳阳。高风动商洛，绮皓无馨香。一朝下蒲轮，清辉照岩廊。孤醒立众醉，古道何由昌。经术震浮荡，国风扫齐梁。文襟即玄圃，笔下成琳琅。霞水散吟啸，松筠奉琴觞。冰壶避皎洁，武库羞锋铓。小子书代耕，束发颇自强。艰哉水投石，壮志空摧藏。十年侣龟鱼，垂头在沅湘。巴歌掩白雪，鲍肆埋兰芳。骚雅道未丧，何忧名不彰。饥寒束困厄，默塞飞星霜。百志不成一，东波掷年光。尘生脱粟甑，万里违高堂。中夜恨火来，焚烧九回肠。平明梁山泪，缘枕沾匡床。依泊洞庭波，木叶忽已黄。哀砧捣秋色，晓月啼寒螀。复此棹孤舟，云涛浩茫茫。朱门待媒势，短褐谁揄扬。仰羡野陂凫，无心忧稻粱。不如天边雁，南北皆成行。男儿白日间，变化未可量。所希困辱地，剪拂成腾骧。咋笔话肝肺，咏兹枯鱼章。何由首西路，目断白云乡。
洞庭驿楼雪夜宴集，奉赠前湘州张员外:昔与张湘州，闲登岳阳楼。目穷衡巫表，兴尽荆吴秋。掷笔落郢曲，巴人不能酬。是时簪裾会，景物穷冥搜。误忝玳筵秀，得陪文苑游。几篇云楣上，风雨沉银钩。□□□□□，□□□沧洲。童儿待郭伋，竹马空迟留。路指云汉津，谁能吟四愁。银壶傲海雪，青管罗名讴。贱子迹未安，谋身拙如鸠。分随烟霞老，岂有风云求。不逐万物化，但贻知己羞。方穷立命说，战胜心悠悠。不然蹲会稽，钩下三五牛。所期波涛助，燀赫呈吞舟。
送郑子宽弃官东游便归女几:八月湖浸天，扬帆入秋色。岷峨雪气来，寒涨潇湘碧。子真冥鸿志，不逐笼下翼。九女叠云屏，於焉恣栖息。新诗山水思，静入陶谢格。困醉松花春，追攀紫烟客。相逢十年旧，嚬笑等欢慽。一饭玉露蔬，中肠展堆积。停食不尽意，倾意怅可惜。云水一分飞，离忧洞庭侧。回车三乡路，仙菊正堪摘。寄谢杜兰香，何年别张硕。
长沙九日登东楼观舞:南国有佳人，轻盈绿腰舞。华筵九秋暮，飞袂拂云雨。翩如兰苕翠，婉如游龙举。越艳罢前溪，吴姬停白纻。慢态不能穷，繁姿曲向终。低回莲破浪，凌乱雪萦风。坠珥时流盻，修裾欲溯空。唯愁捉不住，飞去逐惊鸿。
将离澧浦置酒野屿奉怀沈正字昆弟三人联登高第:春月三改兔，花枝成绿阴。年光东流水，浩叹伤羁心。酌桂烟屿晚，鴂鸣江草深。良图一超忽，万恨空相寻。上国刈翘楚，才微甘陆沉。无灯假贫女，有泪沾牛衾。衡岳三麒麟，各振黄钟音。卿云被文彩，芳价摇词林。夫子芸阁英，养鳞湘水浔。晴沙踏兰菊，隐几当青岑。明月洞庭上，悠扬挂离襟。停觞一摇笔，聊寄生刍吟。
湘中别成威闍黎:至哉彼上人，冰霜凛规则。游心杳何境，宴坐入冥默。解空与密行，名腊信崇德。吐论驾秋涛，龙宫发胸臆。群迷行大夜，浩浩一昏黑。赤水千丈深，玄珠几人得。持杯挹溟涨，至理安可测。宁假喻芭蕉，真成嗅薝卜。松声扫白月，霁夜来静域。清梵罢法筵，天香满衣襋。何方济了岸，祗仗慈航力。愿与十八贤，同栖翠莲国。
赠回雪:回雪舞萦盈，萦盈若回雪。腰支一把玉，只恐风吹折。如能买一笑，满斗量明月。安得金莲花，步步承罗袜。
将之京国赠薛员外:黄叶下空馆，寂寥寒雨愁。平居岁华晏，络纬啼林幽。节物凋壮志，咄嗟不能休。空怀赵鞅叹，变化良无由。所思杳何知，侧身仰皇州。苍烟晦楚野，寒浪埋昭丘。赵壹赋命薄，陈思多世忧。翻然羡鱼鸟，畅矣山川游。薛公龙泉姿，其气在斗牛。南冠束秀发，白石劳悲讴。圭衮照崇阅，文儒嗣箕裘。旷然方寸地，霁海浮云舟。澧浦一遗佩，郢南再悲秋。叫阍路既阻，浩荡怀灵修。莫奏武溪笛，且登仲宣楼。亨通与否闭，物理相沉浮。天子坐宣室，夔龙奉谟猷。行当赐环去，岂作遗贤羞。
腊夜雪霁月彩交光开阁临轩竟睡不得…寄江陵副使杜中丞:月华临霁雪，皓彩射貂裘。桂酒寒无醉，银笙冻不流。怀哉梁苑客，思作剡溪游。竟夕吟琼树，川途恨阻修。
长沙陪裴大夫登北楼:岩嶂随高步，琴尊奉胜游。金风吹绿簟，湘水入朱楼。朗抱云开月，高情鹤见秋。登临多暇日，非为赋消忧。
登蒲涧寺后二岩三首:五仙骑五羊，何代降兹乡。涧有尧年韭，山余禹日粮。楼台笼海色，草树发天香。浩啸波光里，浮溟兴甚长。行尽崎岖路，惊从汗漫游。青天豁眼快，碧海醒心秋。便欲寻河汉，因之犯斗牛。九霄身自致，何必遇浮丘。南溟吞越绝，极望碧鸿濛。龙渡潮声里，雷喧雨气中。赵佗丘垄灭，马援鼓鼙空。遐想鱼鹏化，开襟九万风。
将之番禺留别湖南府幕:本乏烟霞志，那随鸳鹭游。一枝仍未定，数粒欲何求。溟涨道途远，荆吴云雪愁。会登梅岭翠，南翥入炎洲。
广江驿饯筵留别:别筵欲尽秋，一醉海西楼。夜雨寒潮水，孤灯万里舟。酒飞鹦鹉重，歌送鹧鸪愁。惆怅三年客，难期此处游。
池州封员外郡斋双鹤丹顶霜翎仙态浮旷罢政之日因呈此章:之日因呈此章】李群玉潇洒二白鹤，对之高兴清。寒溪侣云水，朱阁伴琴笙。顾慕稻粱惠，超遥江海情。应携帝乡去，仙阙看飞鸣。
九日陪崔大夫宴清河亭:玉醴浮金菊，云亭敞玳筵。晴山低画浦，斜雁远书天。谢胱离都日，殷公出守年。不知瑶水宴，谁和白云篇。
送房处士闲游:采药陶贞白，寻山许远游。刀圭藏妙用，岩洞契冥搜。花月三江水，琴尊一叶舟。羡君随野鹤，长揖稻粱愁。
临水蔷薇:堪爱复堪伤，无情不久长。浪摇千脸笑，风舞一丛芳。似濯文君锦，如窥汉女妆。所思云雨外，何处寄馨香。
中秋维舟君山看月二首:汗漫铺澄碧，朦胧吐玉盘。雨师清滓秽，川后扫波澜。气射繁星灭，光笼八表寒。来从云涨迥，路上碧霄宽。熠耀游何处，蟾蜍食渐残。棹翻银浪急，林映白虹攒。练彩连河晓，冰晖压树干。夜深高不动，天下仰头看。
湖阁晓晴寄呈从翁二首:岭日开寒雾，湖光荡霁华。风乌摇径柳，水蝶恋幽花。蜀国地西极，吴门天一涯。轻舟栏下去，点点入湘霞。高秋凭远槛，万里看新晴。重雾披天急，千云触石轻。湖山四五点，湘雁两三声。遥想潘园里，琴尊兴转清。
同张明府游溇水亭:草色绿溪晚，梅香生縠文。云天敛余霁，水木笼微曛。垂钓坐方屿，幽禽时一闻。何当五柳下，酌醴吟庭筠。
游玉芝观:寻仙向玉清，独倚雪初晴。木落寒郊迥，烟开叠嶂明。片云盘鹤影，孤磬杂松声。且共探玄理，归途月未生。
长沙春望寄涔阳故人:清明别后雨晴时，极浦空颦一望眉。湖畔春山烟黯黯，云中远树黑离离。依微水戍闻疏鼓，掩映河桥见酒旗。风暖草长愁自醉，行吟无处寄相思。
规公业在净名得甚深义仆近获顾长康月宫真影…以屈瞻礼:五浊之世尘冥冥，达观栖心于此经。但用须弥藏芥子，安知牛迹笑东溟。生公吐辩真无敌，顾氏传神实有灵。今日净开方丈室，一飞白足到茅亭。
湘阴江亭却寄友人:湘岸初晴淑景迟，风光正是客愁时。幽花暮落骚人浦，芳草春深帝子祠。往事隔年如过梦，旧游回首谩劳思。烟波自此扁舟去，小酌文园杳未期。
九日巴丘杨公台上宴集:凄凄霜日上高台，水国秋深客思哀。万叠银山寒浪起，一行斜字早鸿来。谁家捣练孤城暮，何处题衣远信回。江汉路长身不定，菊花三笑旅萍开。
送陶少府赴选:陶君官兴本萧疏，长傍青山碧水居。久向三茅穷艺术，仍传五柳旧琴书。迹同飞鸟栖高树，心似闲云在太虚。自是葛洪求药价，不关梅福恋簪裾。
谪仙吟赠赵道士:汗漫东游黄鹤雏，缙云仙子住清都。三元麟凤推高座，六甲风雷閟小壶。日月暗资灵寿药，山河直拟化生符。若为失意居蓬岛，鳌足尘飞桑树枯。
长沙陪裴大夫夜宴:东山夜宴酒成河，银烛荧煌照绮罗。四面雨声笼笑语，满堂香气泛笙歌。泠泠玉漏初三滴，滟滟金觞已半酡。共向柏台窥雅量，澄陂万顷见天和。
放鱼:早觅为龙去，江湖莫漫游。须知香饵下，触口是铦钩。
寄友二首:野水晴山雪后时，独行村落更相思。无因一向溪头醉，处处寒梅映酒旗。花落轻寒酒熟迟，醉眠不及落花期。愁人相忆春山暮，烟树苍苍播谷时。
旅游番禺献凉公:帝乡群侣杳难寻，独立沧洲岁暮心。野鹤栖飞无远近，稻粱多处是恩深。
峡山寺上方:满院泉声水殿凉，疏帘微雨野松香。东峰下视南溟月，笑踏金波看海光。
喜浑吉见访:公子春衫桂水香，远冲飞雪过书堂。贫家冷落难消日，唯有松筠满院凉。
将游荆州投魏中丞:贫埋病压老巑岏，拂拭菱花不喜看。又恐无人肯青眼，事须凭仗小还丹。
玩月:寒月破东北，贾生立西南。西南立倚何，立倚青青杉。近月有数星，星名未详谙。但爱杉倚月，我倚杉为三。月乃不上杉，上杉难相参。眙愕子细视，睛瞳桂枝劖。目常有热疾，久视无烦炎。以手扪衣裳，零露已濡沾。久立双足冻，时向股髀淹。立久病足折，兀然黐胶粘。他人应已睡，转喜此景恬。此景亦胡及，而我苦淫耽。无异市井人，见金不知廉。不知此夜中，几人同无厌。待得上顶看，未拟归枕函。强步望寝斋，步步情不堪。步到竹丛西，东望如隔帘。却坐竹丛外，清思刮幽潜。量知爱月人，身愿化为蟾。
寓兴:莫居暗室中，开目闭目同。莫趋碧霄路，容飞不容步。暗室未可居，碧霄未可趋。劝君跨仙鹤，日下云为衢。
游仙:借得孤鹤骑，高近金乌飞。掬河洗老貌，照月生光辉。天中鹤路直，天尽鹤一息。归来不骑鹤，身自有羽翼。若人无仙骨，芝朮徒烦食。
早起:北客入西京，北雁再离北。秋寝独前兴，天梭星落织。耽玩余恬爽，顾盼轻痾力。旅途少颜尽，明镜劝仙食。出门路纵横，张家路最直。昨夜梦见书，张家厅上壁。
客喜:客喜非实喜，客悲非实悲。百回信到家，未当身一归。未归长嗟愁，嗟愁填中怀。开口吐愁声，还却入耳来。常恐泪滴多，自损两目辉。鬓边虽有丝，不堪织寒衣。
赠智朗禅师:上人分明见，玉兔潭底没。上人光惨貌，古来恨峭发。涕辞孔颜庙，笑访禅寂室。步随青山影，坐学白塔骨。解听无弄琴，不礼有身佛。欲问师何之，忽与我相别。率赋赠远言，言惭非子曰。
送别:丈夫未得意，行行且低眉。素琴弹复弹，会有知音知。
上谷送客游江湖:莫叹迢递分，何殊咫尺别。江楼到夜登，还见南台月。
寄丘儒:地近轻数见，地远重一面。一面如何重，重甚珍宝片。自经失欢笑，几度腾霜霰。此心镇悬悬，天象固回转。长安秋风高，子在东甸县。仪形信寂蔑，风雨岂乖间。凭人报消息，何易凭笔砚。俱不尽我心，终须对君宴。
送陈商:古道长荆棘，新岐路交横。君于荒榛中，寻得古辙行。足踏圣人路，貌端禅士形。我曾接夜谈，似听讲一经。联翩曾数举，昨登高第名。釜底绝烟火，晓行皇帝京。上客远府游，主人须目明。青云别青山，何日复可升。
寓兴:真集道方至，貌殊妒还多。山泉入城池，自然生浑波。今时出古言，在众翻为讹。有琴含正韵，知音者如何。一生足感激，世言忽嵯峨。不得市井味，思响吾岩阿。浮华岂我事，日月徒蹉跎。旷哉颍阳风，千载无其他。
易州登龙兴寺楼望郡北高峰:郡北最高峰，巉岩绝云路。朝来上楼望，稍觉得幽趣。朦胧碧烟里，群岭若相附。何时一登陟，万物皆下顾。
送郑山人游江湖:南游衡岳上，东往天台里。足蹑华顶峰，目观沧海水。
送集文上人游方:来从道陵井，双木溪边会。分首芳草时，远意青天外。此游诣几岳，嵩华衡恒泰。
游子:游子喜乡远，非吾忆归庐。谁知奔他山，自欲早旋车。朝赏暮已足，图归愿无余。当期附鹏翼，未偶方踌躇。
旅游:此心非一事，书札若为传。旧国别多日，故人无少年。空巢霜叶落，疏牖水萤穿。留得林僧宿，中宵坐默然。
送邹明府游灵武:曾宰西畿县，三年马不肥。债多平剑与，官满载书归。边雪藏行径，林风透卧衣。灵州听晓角，客馆未开扉。
赠王将军:宿卫炉烟近，除书墨未干。马曾金镞中，身有宝刀瘢。父子同时捷，君王画阵看。何当为外帅，白日出长安。
送崔定:未知游子意，何不避炎蒸。几日到汉水，新蝉鸣杜陵。秋江待得月，夜语恨无僧。巴峡吟过否，连天十二层。
寄白阁默公:已知归白阁，山远晚晴看。石室人心静，冰潭月影残。微云分片灭，古木落薪干。后夜谁闻磬，西峰绝顶寒。
送觉兴上人归中条山兼谒河中李司空:又忆西岩寺，秦原草白时。山寻樵径上，人到雪房迟。暮磬潭泉冻，荒林野烧移。闻师新译偈，说拟对旌麾。
寄无可上人:僻寺多高树，凉天忆重游。磬过沟水尽，月入草堂秋。穴蚁苔痕静，藏蝉柏叶稠。名山思遍往，早晚到嵩丘。
黄子陂上韩吏部:石楼云一别，二十二三春。相逐升堂者，几为埋骨人。涕流闻度瘴，病起喜还秦。曾是令勤道，非惟恤在迍。疏衣蕉缕细，爽味茗芽新。钟绝滴残雨，萤多无近邻。溪潭承到数，位秩见辞频。若个山招隐，机忘任此身。
送人适越:高城满夕阳，何事欲沾裳。迁客蓬蒿暮，游人道路长。晴湖胜镜碧，寒柳似金黄。若有相思梦，殷勤载八行。
送僧游衡岳:心知衡岳路，不怕去人稀。船里犹鸣磬，溪头自曝衣。有家从小别，无寺不言归。料得逢寒住，当禅雪满扉。
送杜秀才东游:东游谁见待，尽室寄长安。别后叶频落，去程山已寒。大河风色度，旷野烧烟残。匣有青铜镜，时将照鬓看。
怀紫阁隐者:寂寥思隐者，孤烛坐秋霖。梨栗猿喜熟，云山僧说深。寄书应不到，结伴拟同寻。废寝方终夕，迢迢紫阁心。
秋暮:北门杨柳叶，不觉已缤纷。值鹤因临水，迎僧忽背云。白须相并出，清泪两行分。默默空朝夕，苦吟谁喜闻。
夜喜贺兰三见访:漏钟仍夜浅，时节欲秋分。泉聒栖松鹤，风除翳月云。踏苔行引兴，枕石卧论文。即此寻常静，来多只是君。
原东居喜唐温琪频至:曲江春草生，紫阁雪分明。汲井尝泉味，听钟问寺名。墨研秋日雨，茶试老僧铛。地近劳频访，乌纱出送迎。
题刘华书斋:白石床无尘，青松树有鳞。一莺啼带雨，两树合从春。荒榭苔胶砌，幽丛果堕榛。偶来疏或数，当暑夕胜晨。露滴星河水，巢重草木薪。终南同往意，赵北独游身。渡叶司天漏，惊蛩远地人。机清公干族，也莫卧漳滨。
送卢秀才游潞府:雨余滋润在，风不起尘沙。边日寡文思，送君吟月华。过山干相府，临水宿僧家。能赋焉长屈，芳春宴杏花。
送南康姚明府:铜章美少年，小邑在南天。版籍多迁客，封疆接洞田。静江鸣野鼓，发缆带村烟。却笑陶元亮，何须忆醉眠。
送友人弃官游江左:羡君休作尉，万事且全身。寰海多虞日，江湖独往人。姓名何处变，鸥鸟几时亲。别后吴中使，应须访子真。
送知兴上人:久住巴兴寺，如今始拂衣。欲临秋水别，不向故园归。锡挂天涯树，房开岳顶扉。下看千里晓，霜海日生微。
送惠雅法师归玉泉:只到潇湘水，洞庭湖未游。饮泉看月别，下峡听猿愁。讲不停雷雨，吟当近海流。降霜归楚夕，星冷玉泉秋。
怀博陵故人:孤城易水头，不忘旧交游。雪压围棋石，风吹饮酒楼。路遥千万里，人别十三秋。吟苦相思处，天寒水急流。
晚晴见终南诸峰:秦分积多峰，连巴势不穷。半旬藏雨里，此日到窗中。圆魄将升兔，高空欲叫鸿。故山思不见，碣石泬寥东。
宿池上:泉来从绝壑，亭敞在中流。竹密无空岸，松长可绊舟。蟪蛄潭上夜，河汉岛前秋。异夕期深涨，携琴却此游。
喜姚郎中自杭州回:路多枫树林，累日泊清阴。来去泛流水，翛然适此心。一披江上作，三起月中吟。东省期司谏，云门悔不寻。
送李溟谒宥州李权使君:英雄典宥州，迢递苦吟游。风宿骊山下，月斜灞水流。去时初落叶，回日定非秋。太守携才子，看鹏百尺楼。
永福湖和杨郑州:积水还平岸，春来引郑溪。旧渠通郭下，新堰绝湖西。嵩少分明对，潇湘阔狭齐。客游随庶子，孤屿草萋萋。
送令狐绹相公:梁园趋戟节，海草几枯春。风水难遭便，差池未振鳞。姓名犹语及，门馆阻何因。苦拟修文卷，重擎献匠人。吟看青岛处，朝退赤墀晨。根爱杉栽活，枝怜雪霰新。缀篇嗟调逸，不和揣才贫。早晚还霖雨，滂沱洗月轮。揠苗方灭裂，成器待陶钧。困坂思回顾，迷邦辄问津。数行望外札，绝句握中珍。是日荣游汴，当时怯往陈。鸿舂乖汉爵，桢病卧漳滨。岳整五千仞，云惟一片身。故山离未死，秋水宿经旬。下第能无恧，高科恐有神。罢耕田料废，省钓岸应榛。慷慨知音在，谁能泪堕巾。
崇圣寺斌公房:近来惟一食，树下掩禅扉。落日寒山磬，多年坏衲衣。白须长更剃，青霭远还归。仍说游南岳，经行是息机。
送李傅侍郎剑南行营:走马从边事，新恩受外台。勇看双节出，期破八蛮回。许国家无恋，盘江栈不摧。移军刁斗逐，报捷剑门开。角咽猕猴叫，鼙干霹雳来。去年新甸邑，犹滞佐时才。
送友人游蜀:万岑深积翠，路向此中难。欲暮多羁思，因高莫远看。卓家人寂寞，扬子业凋残。唯有岷江水，悠悠带月寒。
送雍陶及第归成都宁亲:不唯诗著籍，兼又赋知名。议论于题称，春秋对问精。半应阴骘与，全赖有司平。归去峰峦众，别来松桂生。涨江流水品，当道白云坑。勿以攻文捷，而将学剑轻。制衣新濯锦，开酝旧烧罂。同日升科士，谁同膝下荣。
酬厉玄:我来从北鄙，子省涉西陵。白发初相识，秋山拟共登。邻居帝城雨，会宿御沟冰。未报见贻作，耿然中夜兴。
送刘式洛中觐省:晴峰三十六，侍立上春台。同宿别离恨，共看星月回。野莺临苑语，河棹历江来。便寄相思札，缄封花下开。
送宣皎上人游太白:剃发鬓无雪，去年三十三。山过春草寺，磬度落花潭。得句才邻约，论宗意在南。峰灵疑懒下，苍翠太虚参。
酬姚合校书:因贫行远道，得见旧交游。美酒易倾尽，好诗难卒酬。公堂朝共到，私第夜相留。不觉入关晚，别来林木秋。
卢秀才南台:居在青门里，台当千万岑。下因冈助势，上有树交阴。陵远根才近，空长畔可寻。新晴登啸处，惊起宿枝禽。
送友人游塞:飘蓬多塞下，君见益潸然。迥碛沙衔日，长河水接天。夜泉行客火，晓戍向京烟。少结相思恨，佳期芳草前。
思游边友人:凝愁对孤烛，昨日饮离杯。叶下故人去，天中新雁来。连沙秋草薄，带雪暮山开。苑北红尘道，何时见远回。
雪晴晚望:倚杖望晴雪，溪云几万重。樵人归白屋，寒日下危峰。野火烧冈草，断烟生石松。却回山寺路，闻打暮天钟。
送崔峤游潇湘:功烈尚书孙，琢磨风雅言。渡河山凿处，陟岘汉滩喧。梦想吟天目，宵同话石门。枫林叶欲下，极浦月清暾。
易州过郝逸人居:每逢词翰客，邀我共寻君。果见闲居赋，未曾流俗闻。也知邻市井，宛似出嚣氛。却笑巢由辈，何须隐白云。
送惟一游清凉寺:去有巡台侣，荒溪众树分。瓶残秦地水，锡入晋山云。秋月离喧见，寒泉出定闻。人间临欲别，旬日雨纷纷。
落第东归逢僧伯阳:相逢须语笑，人世别离频。晓至长侵月，思乡动隔春。见僧心暂静，从俗事多迍。宇宙诗名小，山河客路新。翠桐犹入爨，清镜未辞尘。逸足思奔骥，随群且退鳞。宴乖红杏寺，愁在绿杨津。老病难为乐，开眉赖故人。
皇甫主簿期游山不及赴:休官匹马在，新意入山中。更住应难遂，前期恨不同。集蝉苔树僻，留客雨堂空。深夜谁相访，惟当清净翁。
宿成湘林下:相访夕阳时，千株木未衰。石泉流出谷，山雨滴栖鸱。漏向灯听数，酒因客寝迟。今宵不尽兴，更有月明期。
喜雍陶至:今朝笑语同，几日百忧中。鸟度剑门静，蛮归泸水空。步霜吟菊畔，待月坐林东。且莫孤此兴，勿论穷与通。
酬胡遇:丽句传人口，科名立可图。移居见山烧，买树带巢乌。游远风涛急，吟清雪月孤。却思初识面，仍未有多须。
喜无可上人游山回:一食复何如，寻山无定居。相逢新夏满，不见半年余。听话龙潭雪，休传鸟道书。别来还似旧，白发日高梳。
寄毗陵彻公:身依吴寺老，黄叶几回看。早讲林霜在，孤禅隙月残。井通潮浪远，钟与角声寒。已有南游约，谁言礼谒难。
宿孤馆:落日投村戍，愁生为客途。寒山晴后绿，秋月夜来孤。橘树千株在，渔家一半无。自知风水静，舟系岸边芦。
寄江上人:紫阁旧房在，新家中岳东。烟波千里隔，消息一朝通。寒日汀洲路，秋晴岛屿风。分明杜陵叶，别后两经红。
哭张籍:精灵归恍惚，石磬韵曾闻。即日是前古，谁人耕此坟。旧游孤棹远，故域九江分。本欲蓬瀛去，餐芝御白云。
灵准上人院:掩扉当太白，腊数等松椿。禁漏来遥夜，山泉落近邻。经声终卷晓，草色几芽春。海内知名士，交游准上人。
喜李馀自蜀至:迢递岷峨外，西南驿路高。几程寻嶮栈，独宿听寒涛。白鸟飞还立，青猿断更号。往来从此过，词体近风骚。
王侍御南原庄:买得足云地，新栽药数窠。峰头盘一径，原下注双河。春寺闲眠久，晴台独上多。南斋宿雨后，仍许重来麽。
送僧:此生披衲过，在世得身闲。日午游都市，天寒往华山。言归文字外，意出有无间。仙掌云边树，巢禽时出关。
原居即事言怀赠孙员外:出入土门偏，秋深石色泉。径通原上草，地接水中莲。采菌依余枿，拾薪逢刈田。镊撏白发断，兵阻尺书传。避路来华省，抄诗上彩笺。高斋久不到，犹喜未经年。
登楼:秋日登高望，凉风吹海初。山川明已久，河汉没无余。远近涯寥夐，高低中太虚。赋因王阁笔，思比谢游疏。
送刘知新往襄阳:此别诚堪恨，荆襄是旧游。眼光悬欲落，心绪乱难收。花木三层寺，烟波五相楼。因君两地去，长使梦悠悠。
巴兴作:三年未省闻鸿叫，九月何曾见草枯。寒暑气均思白社，星辰位正忆皇都。苏卿持节终还汉，葛相行师自渡泸。乡味朔山林果别，北归期挂海帆孤。
滕校书使院小池:小池谁见凿时初，走水南来十里余。楼上日斜吹暮角，院中人出锁游鱼。
上谷旅夜:世难那堪恨旅游，龙钟更是对穷秋。故园千里数行泪，邻杵一声终夜愁。月到寒窗空皓晶，风翻落叶更飕飗。此心不向常人说，倚识平津万户侯。
酬朱侍御望月见寄:他寝此时吾不寝，近秋三五日逢晴。相思唯有霜台月，望尽孤光见却生。
酬姚合:黍穗豆苗侵古道，晴原午后早秋时。故人相忆僧来说，杨柳无风蝉满枝。
送灵应上人:遍参尊宿游方久，名岳奇峰问此公。五月半间看瀑布，青城山里白云中。
早秋寄题天竺灵隐寺:峰前峰后寺新秋，绝顶高窗见沃洲。人在定中闻蟋蟀，鹤从栖处挂猕猴。山钟夜渡空江水，汀月寒生古石楼。心忆悬帆身未遂，谢公此地昔年游。
黎阳寄姚合:魏都城里曾游熟，才子斋中止泊多。去日绿杨垂紫陌，归时白草夹黄河。新诗不觉千回咏，古镜曾经几度磨。惆怅心思滑台北，满杯浓酒与愁和。
送周判官元范赴越:原下相逢便别离，蝉鸣关路使回时。过淮渐有悬帆兴，到越应将坠叶期。城上秋山生菊早，驿西寒渡落潮迟。已曾几遍随旌旆，去谒荒郊大禹祠。
题童真上人:江上修持积岁年，滩声未拟住潺湲。誓从五十身披衲，便向三千界坐禅。月峡青城那有滞，天台庐岳岂无缘。昨宵忽梦游沧海，万里波涛在目前。
欲游嵩岳留别李少尹益:孤策迟回洛水湄，孤禽嘹唳幸人知。嵩岳望中常待我，河梁欲上未题诗。新秋爱月愁多雨，古观逢仙看尽棋。微眇此来将敢问，凤凰何日定归池。
赠僧:从来多是游山水，省泊禅舟月下涛。初过石桥年尚少，久辞天柱腊应高。青松带雪悬铜锡，白发如霜落铁刀。常恐画工援笔写，身长七尺有眉毫。
经苏秦墓:沙埋古篆折碑文，六国兴亡事系君。今日凄凉无处说，乱山秋尽有寒云。
代旧将:旧事说如梦，谁当信老夫。战场几处在，部曲一人无。落日收病马，晴天晒阵图。犹希圣朝用，自镊白髭须。
送人南游:此别天涯远，孤舟泛海中。夜行常认火，帆去每因风。蛮国人多富，炎方语不同。雁飞难度岭，书信若为通。
清明日园林寄友人:今日清明节，园林胜事偏。晴风吹柳絮，新火起厨烟。杜草开三径，文章忆二贤。几时能命驾，对酒落花前。
题兴化园亭:破却千家作一池，不栽桃李种蔷薇。蔷薇花落秋风起，荆棘满庭君始知。
寻人不遇:闻说到扬州，吹箫有旧游。人来多不见，莫是上迷楼。
句:晴风吹柳絮，新火起厨烟。长江风送客，孤馆雨留人。古岸崩将尽，平沙长未休。不如牛与羊，犹得日暮归。
郭处士击瓯歌:佶栗金虬石潭古，勺陂潋滟幽修语。湘君宝马上神云，碎佩丛铃满烟雨。吾闻三十六宫花离离，软风吹春星斗稀。玉晨冷磬破昏梦，天露未干香著衣。兰钗委坠垂云发，小响丁当逐回雪。晴碧烟滋重叠山，罗屏半掩桃花月。太平天子驻云车，龙炉勃郁双蟠拏。宫中近臣抱扇立，侍女低鬟落翠花。乱珠触续正跳荡，倾头不觉金乌斜。我亦为君长叹息，缄情远寄愁无色。莫沾香梦绿杨丝。千里春风正无力。
锦城曲:蜀山攒黛留晴雪，簝笋蕨芽萦九折。江风吹巧剪霞绡，花上千枝杜鹃血。杜鹃飞入岩下丛，夜叫思归山月中。巴水漾情情不尽，文君织得春机红。怨魄未归芳草死，江头学种相思子。树成寄与望乡人，白帝荒城五千里。
舞衣曲:藕肠纤缕抽轻春，烟机漠漠娇娥嚬。金梭淅沥透空薄，剪落交刀吹断云。张家公子夜闻雨，夜向兰堂思楚舞。蝉衫麟带压愁香，偷得莺簧锁金缕。管含兰气娇语悲，胡槽雪腕鸳鸯丝。芙蓉力弱应难定，杨柳风多不自持，回嚬笑语西窗客，星斗寥寥波脉脉。不逐秦王卷象床，满楼明月梨花白。
雉场歌:腥鲜龙气连清防，花风漾漾吹细光。叠澜不定照天井，倒影荡摇晴翠长。平碧浅春生绿塘，云容雨态连青苍。夜深银汉通柏梁，二十八宿朝玉堂。
塞寒行:宜城酒熟花覆桥，沙晴绿鸭鸣咬咬。秾桑绕舍麦如尾，幽轧鸣机双燕巢。马声特特荆门道，蛮水扬光色如草。锦荐金炉梦正长，东家咿喔鸡鸣早。
太液池歌:春草芊芊晴扫烟，宫城大锦红殷鲜。海日初融照仙掌，淮王小队缨铃响。猎猎东风焰赤旗，画神金甲葱龙网。钜公步辇迎句芒，复道扫尘燕彗长。豹尾竿前赵飞燕，柳风吹尽眉间黄。碧草含情杏花喜，上林莺啭游丝起。宝马摇环万骑归，恩光暗入帘栊里。
晚归曲:格格水禽飞带波，孤光斜起夕阳多。湖西山浅似相笑，菱刺惹衣攒黛蛾。青丝系船向江木，兰芽出土吴江曲。水极晴摇泛滟红，草平春染烟绵绿。玉鞭骑马杨叛儿，刻金作凤光参差。丁丁暖漏滴花影，催入景阳人不知。弯堤弱柳遥相瞩，雀扇团圆掩香玉。莲塘艇子归不归，柳暗桑秾闻布谷。
故城曲:漠漠沙堤烟，堤西雉子斑。雉声何角角，麦秀桑阴闲。游丝荡平绿，明灭时相续。白马金络头，东风故城曲。故城殷贵嫔，曾占未来春。自从香骨化，飞作马蹄尘。
昆明池水战词:汪汪积水光连空，重叠细纹晴漾红。赤帝龙孙鳞甲怒，临流一盼生阴风。鼍鼓三声报天子，雕旌兽舰凌波起。雷吼涛惊白石山，石鲸眼裂蟠蛟死。溟池海浦俱喧豗。青帜白旌相次来。箭羽枪缨三百万，踏翻西海生尘埃。茂陵仙去菱花老，唼唼游鱼近烟岛。渺莽残阳钓艇归，绿头江鸭眠沙草。
醉歌:檐柳初黄燕新乳，晓碧芊绵过微雨。树色深含台榭情，莺声巧作烟花主。锦袍公子陈杯觞，拨醅百瓮春酒香。入门下马问谁在，降阶握手登华堂。临邛美人连山眉，低抱琵琶含怨思。朔风绕指我先笑，明月入怀君自知。劝君莫惜金樽酒，年少须臾如覆手。辛勤到老慕箪瓢，于我悠悠竟何有。洛阳卢仝称文房，妻子脚秃舂黄粮。阿耋光颜不识字，指麾豪俊如驱羊。天犀压断朱鼹鼠，瑞锦惊飞金凤凰。其余岂足沾牙齿，欲用何能报天子。驽马垂头抢暝尘，骅骝一日行千里。但有沉冥醉客家，支颐瞪目持流霞。唯恐南国风雨落，碧芜狼藉棠梨花。
江南曲:妾家白蘋浦，日上芙蓉楫。轧轧摇桨声，移舟入茭叶。溪长茭叶深，作底难相寻。避郎郎不见，鸂鶒自浮沉。拾萍萍无根，采莲莲有子。不作浮萍生，宁为藕花死。岸傍骑马郎，乌帽紫游缰。含愁复含笑，回首问横塘。妾住金陵浦，门前朱雀航。流苏持作帐，芙蓉持作梁。出入金犊幰，兄弟侍中郎。前年学歌舞，定得郎相许。连娟眉绕山，依约腰如杵。凤管悲若咽，鸾弦娇欲语。扇薄露红铅，罗轻压金缕。明月西南楼，珠帘玳瑁钩。横波巧能笑，弯蛾不识愁。花开子留树，草长根依土。早闻金沟远，底事归郎许。不学杨白花，朝朝泪如雨。
堂堂曲:钱唐岸上春如织，淼淼寒潮带晴色。淮南游客马连嘶，碧草迷人归不得。风飘客意如吹烟。纤指殷勤伤雁弦。一曲堂堂红烛筵，长鲸泻酒如飞泉。
懊恼曲:藕丝作线难胜针，蕊粉染黄那得深。玉白兰芳不相顾，青楼一笑轻千金。莫言自古皆如此，健剑刜钟铅绕指。三秋庭绿尽迎霜，惟有荷花守红死。庐江小吏朱斑轮，柳缕吐芽香玉春。两股金钗已相许，不令独作空成尘。悠悠楚水流如马，恨紫愁红满平野。野土千年怨不平，至今烧作鸳鸯瓦。
烧歌:起来望南山，山火烧山田。微红夕如灭，短焰复相连。差差向岩石，冉冉凌青壁。低随回风尽，远照檐茅赤。邻翁能楚言，倚插欲潸然。自言楚越俗，烧畬为早田。豆苗虫促促，篱上花当屋。废栈豕归栏，广场鸡啄粟。新年春雨晴，处处赛神声。持钱就人卜，敲瓦隔林鸣。卜得山上卦，归来桑枣下。吹火向白茅，腰镰映赪蔗。风驱槲叶烟，槲树连平山。迸星拂霞外，飞烬落阶前。仰面呻复嚏，鸦娘咒丰岁。谁知苍翠容，尽作官家税。
长安寺:仁祠写露宫，长安佳气浓。烟树含葱蒨，金刹映艹丰茸。绣户香焚象，珠网玉盘龙。宝题斜翡翠，天井倒芙蓉。幡长回远吹，窗虚含晓风。游骑迷青锁，归鸟思华钟。云栱承跗逦，羽葆背花重。所嗟莲社客，轻荡不相从。
和沈参军招友生观芙蓉池:桂栋坐清晓，瑶琴商凤丝。况闻楚泽香，适与秋风期。遂从棹萍客，静啸烟草湄。倒影回澹荡，愁红媚涟漪。湘茎久鲜涩，宿雨增离披。而我江海意，楚游动梦思。北渚水云叶，南塘烟雾枝。岂亡台榭芳，独与鸥鸟知。珠坠鱼迸浅，影多凫泛迟。落英不可攀，返照昏澄陂。
寓怀:诚足不顾得，妄矜徒有言。语斯谅未尽，隐显何悠然。洵彼都邑盛，眷惟车马喧。自期尊客卿，非意干王孙。衔知有贞爵，处实非厚颜。苟无海岱气，奚取壶浆恩。唯丝南山杨，适我松菊香。鹏鹍诚未忆，谁谓凌风翔。
秋日:爽气变昏旦，神皋遍原隰。烟华久荡摇，石涧仍清急。柳暗山犬吠，蒲荒水禽立。菊花明欲迷，枣叶光如湿。天籁思林岭，车尘倦都邑。譸张夙所违，悔吝何由入。芳草秋可藉，幽泉晓堪汲。牧羊烧外鸣，林果雨中拾。复此遂闲旷，翛然脱羁絷。田收鸟雀喧，气肃龙蛇蛰。佳节足丰穰，良朋阻游集。沉机日寂寥，葆素常呼吸。投迹倦攸往，放怀志所执。良时有东菑，吾将事蓑笠。
酬友人:辞荣亦素尚，倦游非夙心。宁复思金籍，独此卧烟林。闲云无定貌，佳树有余阴。坐久芰荷发，钓阑茭苇深。游鱼自摇漾，浴鸟故浮沉。唯君清露夕，一为洒烦襟。
敕勒歌塞北:敕勒金巾贵壁，阴山无岁华。帐外风飘雪，营前月照沙。羌儿吹玉管，胡姬踏锦花。却笑江南客，梅落不归家。
齐宫:白马杂金饰，言从雕辇回。粉香随笑度，鬓态伴愁来。远水斜如剪，青莎绿似裁。所恨章华日，冉冉下层台。
开圣寺:路分谿石夹烟丛，十里萧萧古树风。出寺马嘶秋色里，向陵鸦乱夕阳中。竹间泉落山厨静，塔下僧归影殿空。犹有南朝旧碑在，耻将兴废问休公。
寄清源寺僧:石路无尘竹径开，昔年曾伴戴颙来。窗间半偈闻钟后，松下残棋送客回。帘向玉峰藏夜雪，砌因蓝水长秋苔。白莲社里如相问，为说游人是姓雷。
郊居秋日有怀一二知己:稻田凫雁满晴沙，钓渚归来一径斜。门带果林招邑吏，井分蔬圃属邻家。皋原寂历垂禾穗，桑竹参差映豆花。自笑谩怀经济策，不将心事许烟霞。
春日野行:雨涨西塘金堤斜，碧草芊芊晴吐芽。野岸明媚山芍药，水田叫噪官虾蟆。镜中有浪动菱蔓，陌上无风飘柳花。何事轻桡句溪客，绿萍方好不归家。
溪上行:绿塘漾漾烟濛濛，张翰此来情不穷。雪羽褵褷立倒影，金鳞拨剌跳晴空。风翻荷叶一向白，雨湿蓼花千穗红。心羡夕阳波上客，片时归梦钓船中。
马嵬驿:穆满曾为物外游，六龙经此暂淹留。返魂无验青烟灭，埋血空生碧草愁。香辇却归长乐殿，晓钟还下景阳楼。甘泉不复重相见，谁道文成是故侯。
寄分司元庶子兼呈元处士:闭门高卧莫长嗟，水木凝晖属谢家。缑岭参差残晓雪，洛波清浅露晴沙。刘公春尽芜菁色，华廙愁深苜蓿花。月榭知君还怅望，碧霄烟阔雁行斜。
却经商山寄昔同行人:曾道逍遥第一篇，尔来无处不恬然。便同南郭能忘象，兼笑东林学坐禅。人事转新花烂熳，客程依旧水潺湲，若教犹作当时意，应有垂丝在鬓边。
池塘七夕:月出西南露气秋，绮罗河汉在斜沟。杨家绣作鸳鸯幔，张氏金为翡翠钩。香烛有花妨宿燕，画屏无睡待牵牛。万家砧杵三篙水，一夕横塘似旧游。
偶游:曲巷斜临一水间，小门终日不开关。红珠斗帐樱桃熟，金尾屏风孔雀闲。云髻几迷芳草蝶，额黄无限夕阳山。与君便是鸳鸯侣，休向人间觅往还。
送崔郎中赴幕:一别黔巫似断弦，故交东去更凄然。心游目送三千里，雨散云飞二十年。发迹岂劳天上桂，属词还得幕中莲。相思休话长安远，江月随人处处圆。
过五丈原:铁马云雕久绝尘，柳阴高压汉营春。天晴杀气屯关右，夜半妖星照渭滨。下国卧龙空误主，中原逐鹿不因人。象床锦帐无言语，从此谯周是老臣。
题裴晋公林亭:谢傅林亭暑气微，山丘零落閟音徽。东山终为苍生起，南浦虚言白首归。池凤已传春水浴，渚禽犹带夕阳飞。悠然到此忘情处，一日何妨有万几。
车驾西游因而有作:宣曲长杨瑞气凝，上林狐兔待秋鹰。谁将词赋陪雕辇，寂寞相如卧茂林。
赠郑征君家匡山首春与丞相赞皇公游止:一抛兰棹逐燕鸿，曾向江湖识谢公。每到朱门还怅望，故山多在画屏中。
宿城南亡友别墅:水流花落叹浮生，又伴游人宿杜城。还似昔年残梦里，透帘斜月独闻莺。
鄠杜郊居:槿篱芳援近樵家，垄麦青青一径斜。寂寞游人寒食后，夜来风雨送梨花。
题河中紫极宫:昔年曾伴玉真游，每到仙宫即是秋。曼倩不归花落尽，满丛烟露月当楼。
病中书怀呈友人:逸足皆先路，穷郊独向隅。顽童逃广柳，羸马卧平芜。黄卷嗟谁问，朱弦偶自娱。鹿鸣皆缀士，雌伏竟非夫。采地荒遗野，爰田失故都。亡羊犹博簺，牧马倦呼卢。奕世参周禄，承家学鲁儒。功庸留剑舄，铭戒在盘盂。经济怀良画，行藏识远图。未能鸣楚玉，空欲握隋珠。定为鱼缘木，曾因兔守株。五车堆缥帙，三径阖绳枢。适与群英集，将期善价沽。叶龙图夭矫，燕鼠笑胡卢。赋分知前定，寒心畏厚诬。蹑尘追庆忌，操剑学班输。文囿陪多士，神州试大巫。对虽希鼓瑟，名亦滥吹竽。正使猜奔竞，何尝计有无。镏惔虚访觅，王霸竟揶揄。市义虚焚券，关讥谩弃繻。至言今信矣，微尚亦悲夫。白雪调歌响，清风乐舞雩。胁肩难黾勉，搔首易嗟吁。角胜非能者，推贤见射乎。兕觥增恐竦，杯水失锱铢。粉垛收丹采，金髇隐仆姑。垂櫜羞尽爵，扬觯辱弯弧。虎拙休言画，龙希莫学屠。转蓬随款段，耘草辟墁垆。受业乡名郑，藏机谷号愚。质文精等贯，琴筑韵相须。筑室连中野，诛茅接上腴。苇花纶虎落，松瘿斗栾栌。静语莺相对，闲眠鹤浪俱。蕊多劳蝶翅，香酷坠蜂须。芳草迷三岛，澄波似五湖。跃鱼翻藻荇，愁鹭睡葭芦。暝渚藏鸂鶒，幽屏卧鹧鸪。苦辛随艺殖，甘旨仰樵苏。笑语空怀橘，穷愁亦据梧。尚能甘半菽，非敢薄生刍。钓石封苍藓，芳蹊艳绛跗。树兰畦缭绕，穿竹路萦纡。机杼非桑女，林园异木奴。横竿窥赤鲤，持翳望青鸬。泮水思芹味，琅琊得稻租。杖轻藜拥肿，衣破芰披敷。芳意忧鶗鴂，愁声觉蟪蛄。短檐喧语燕，高木堕饥鼯。事迫离幽墅，贫牵犯畏途。爱憎防杜挚，悲叹似杨朱。旅食常过卫，羁游欲渡泸。塞歌伤督护，边角思单于。堡戍标枪槊，关河锁舳舻。威容尊大树，刑法避秋荼。远目穷千里，归心寄九衢。寝甘诚系滞，浆馈贵睢盱。怀刺名先远，干时道自孤。齿牙频激发，簦笈尚崎岖。莲府侯门贵，霜台帝命俞。骥蹄初蹑景，鹏翅欲抟扶。寓直回骢马，分曹对暝乌。百神歆仿佛，孤竹韵含胡。凤阙分班立，鹓行竦剑趋。触邪承密勿，持法奉訏谟。鸣玉锵登降，衡牙响曳娄。祀亲和氏璧，香近博山炉。瑞景森琼树，轻水莹玉壶。豸冠簪铁柱，螭首对金铺。内史书千卷，将军画一厨。眼明惊气象，心死伏规模。岂意观文物，保劳琢碔砆。草肥牧騕褭，苔涩淬昆吾。乡思巢枝鸟，年华过隙驹。衔恩空抱影，酬德未捐躯。时辈推良友，家声继令图。致身伤短翮，骧首顾疲驽。班马方齐骛，陈雷亦并驱。昔皆言尔志，今亦畏吾徒。有气干牛斗，无人辩辘轳。客来斟绿蚁，妻试踏青蚨。积毁方销骨，微瑕惧掩瑜。蛇予犹转战，鱼服自囚拘。欲就欺人事，何能逭鬼诛。是非迷觉梦，行役议秦吴。凛冽风埃惨，萧条草木枯。低徊伤志气，蒙犯变肌肤。旅雁唯闻叫，饥鹰不待呼。梦梭抛促织，心茧学蜘蛛。宁复机难料，庸非信未孚。激扬衔箭虎，疑惧听冰狐。处己将营窟，论心若合符。浪言辉棣萼，何所托葭莩。乔木能求友，危巢莫吓雏。风华飘领袖，诗礼拜衾繻。欹枕情何苦，同舟道岂殊。放怀亲蕙芷，收迹异桑榆。赠远聊攀柳，栽书欲截蒲。瞻风无限泪，回首更踟蹰。
感旧陈情五十韵献淮南李仆射:嵇绍垂髫日，山涛筮仕年。琴樽陈席上，纨绮拜床前。邻里才三徙，云霄已九迁。感深情惝怳，言发泪潺湲。忆昔龙图盛，方今鹤羽全。桂枝香可袭，杨叶旧频穿。玉籍标人瑞，金丹化地仙。赋成攒笔写，歌出满城传。既矫排虚翅，将持造物权。万灵思鼓铸，群品待陶甄。视草丝纶出，持纲雨露悬。法行黄道内，居近翠华边。书迹临汤鼎，吟声接舜弦。白麻红烛夜，清漏紫微天。雷电随神笔，鱼龙落彩笺。闲宵陪雍时，清暑在甘泉。耿介非持禄，优游是养贤。冰清临百粤，风靡化三川。委寄崇推毂，威仪压控弦。梁园提彀骑，淮水换戎旃。照日青油湿，迎风锦帐鲜。黛蛾陈二八，珠履列三千。舞转回红袖，歌愁敛翠钿。满堂开照曜，分座俨婵娟。油额芙蓉帐，香尘玳瑁筵。绣旗随影合，金阵似波旋。缇幕深回互，朱门暗接连。彩虬蟠画戟，花马立金鞭。有客将谁托，无媒窃自怜。抑扬中散曲，漂泊孝廉船。未展干时策，徒抛负郭田。转蓬犹邈尔，怀橘更潸然。投足乖蹊径，冥心向简编。未知鱼跃地，空愧鹿鸣篇。稷下期方至，漳滨病未痊。定非笼外鸟，真是壳中蝉。蕙径邻幽澹，荆扉兴静便。草堂苔点点，蔬囿水溅溅。钓罢溪云重，樵归涧月圆。懒多成宿疢，愁甚似春眠。木直终难怨，膏明只自煎。郑乡空健羡，陈榻未招延。旅食逢春尽，羁游为事牵。宦无毛义檄，婚乏阮修钱。冉弱营中柳，披敷幕下莲。傥能容委质，非敢望差肩。涩剑犹堪淬，余朱或可研。从师当鼓箧，穷理久忘筌。折简能荣瘁，遣簪莫弃捐。韶光如见借，寒谷变风烟。
过华清宫二十二韵:忆昔开元日，承平事胜游。贵妃专宠幸，天子富春秋。月白霓裳殿，风干羯鼓楼。斗鸡花蔽膝，骑马玉搔头。绣毂千门妓，金鞍万户侯。薄云欹雀扇，轻雪犯貂裘。过客闻韶濩，居人识冕旒。气和春不觉，烟暖霁难收。涩浪和琼甃，晴阳上彩斿。卷衣轻鬓懒，窥镜澹蛾羞。屏掩芙蓉帐，帘褰玳瑁钩。重瞳分渭曲，纤手指神州。御案迷萱草，天袍妒石榴。深岩藏浴凤，鲜隰媚潜虬。不料邯郸虱，俄成即墨牛。剑锋挥太皞，旗焰拂蚩尤。内嬖陪行在，孤臣预坐筹。瑶簪遗翡翠，霜仗驻骅骝。艳笑双飞断，香魂一哭休。早梅悲蜀道，高树隔昭丘。朱阁重霄近，苍崖万古愁。至今汤殿水，呜咽县前流。
洞户二十二韵:洞户连珠网，方疏隐碧浔。烛盘烟坠烬，帘压月通阴。粉白仙郎署，霜清玉女砧。醉乡高窈窈，棋阵静愔愔。素手琉璃扇，玄髫玳瑁簪。昔邪看寄迹，栀子咏同心。树列千秋胜，楼悬七夕针。旧词翻白纻，新赋换黄金。唳鹤调蛮鼓，惊蝉应宝琴。舞疑繁易度，歌转断难寻。露委花相妒，风欹柳不禁。桥弯双表迥，池涨一篙深。清跸传恢囿，黄旗幸上林。神鹰参翰苑，天马破蹄涔。武库方题品，文园有好音。朱茎殊菌蠢，丹桂欲萧森。黼帐回瑶席，华灯对锦衾。画图惊走兽，书帖得来禽。河曙秦楼映，山晴魏阙临。绿囊逢赵后，青锁见王沈。任达嫌孤愤，疏慵倦九箴。若为南遁客，犹作卧龙吟。
初秋寄友人:闲梦正悠悠，凉风生竹楼。夜琴知欲雨，晓簟觉新秋。独鸟楚山远，一蝉关树愁。凭将离别恨，江外问同游。
早秋山居:山近觉寒早，草堂霜气晴。树凋窗有日，池满水无声。果落见猿过，叶干闻鹿行。素琴机虑静，空伴夜泉清。
和友人盘石寺逢旧友:楚寺上方宿，满堂皆旧游。月溪逢远客，烟浪有归舟。江馆白蘋夜，水关红叶秋。西风吹暮雨，汀草更堪愁。
送人南游:送君游楚国，江浦树苍然。沙净有波迹，岸平多草烟。角悲临海郡，月到渡淮船。唯以一杯酒，相思高楚天。
咏山鸡:万壑动晴景，山禽凌翠微。绣翎翻草去，红觜啄花归。巢暖碧云色，影孤清镜辉。不知春树伴，何处又分飞。
经李处士杜城别业:忆昔几游集，今来倍叹伤。百花情易老，一笑事难忘。白社已萧索，青楼空艳阳。不闲云雨梦，犹欲过高唐。
题僧泰恭院二首:昔岁东林下，深公识姓名。尔来辞半偈，空复叹劳生。忧患慕禅味，寂寥遗世情。所归心自得，何事倦尘缨。微生竟劳止，晤言犹是非。出门还有泪，看竹暂忘机。爽气三秋近，浮生一笑稀。故山松菊在，终欲掩荆扉。
西游书怀:渭川通野戍，有路上桑干。独鸟青天暮，惊麏赤烧残。高秋辞故国，昨日梦长安。客意自如此，非关行路难。
送人东游:荒戍落黄叶，浩然离故关。高风汉阳渡，初日郢门山。江上几人在，天涯孤棹还。何当重相见，尊酒慰离颜。
海榴:海榴开似火，先解报春风。叶乱裁笺绿，花宜插鬓红。蜡珠攒作蒂，缃彩剪成丛。郑驿多归思，相期一笑同。
送淮阴孙令之官:隋堤杨柳烟，孤棹正悠然。萧寺通淮戍，芜城枕楚壖。鱼盐桥上市，灯火雨中船。故老青葭岸，先知儒子贤。
赠僧云栖:麈尾与筇杖，几年离石坛。梵余林雪厚，棋罢岳钟残。开卷喜先悟，漱瓶知早寒。衡阳寺前雁，今日到长安。
卢氏池上遇雨赠同游者:簟翻凉气集，溪上润残棋。萍皱风来后，荷喧雨到时。寂寥闲望久，飘洒独归迟。无限松江恨，烦君解钓丝。
东归有怀:晴川通野陂，此地昔伤离。一去迹常在，独来心自知。鹭眠茭叶折，鱼静蓼花垂。无限高秋泪，扁舟极路岐。
休浣日西掖谒所知:赤墀高阁自从容，玉女窗扉报曙钟。日丽九门青锁闼，雨晴双阙翠微峰。毫端蕙露滋仙草，琴上薰风入禁松。荀令凤池春婉娩，好将余润变鱼龙。
送卢处士游吴越:羡君东去见残梅，唯有王孙独未回。吴苑夕阳明古堞，越宫春草上高台。波生野水雁初下，风满驿楼潮欲来。试逐渔舟看雪浪，几多江燕荇花开。
过潼关:地形盘屈带河流，景气澄明是胜游。十里晓鸡关树暗，一行寒雁陇云愁。片时无事溪泉好，尽日凝眸岳色秋。麈尾角巾应旷望，更嗟芳霭隔秦楼。
寒食前有怀:万物鲜华雨乍晴，春寒寂历近清明。残芳荏苒双飞蝶，晓睡朦胧百啭莺。旧侣不归成独酌，故园虽在有谁耕。悠然更起严滩恨，一宿东风蕙草生。
游南塘寄知者:白鸟梳翎立岸莎，藻花菱刺泛微波。烟光似带侵垂柳，露点如珠落卷荷。楚水晓凉催客早，杜陵秋思傍蝉多。镏公不信归心切，听取江楼一曲歌。
春尽与友人入裴氏林探渔竿:一径互纡直，茅棘亦已繁。晴阳入荒竹，暧暧和春园。倚杖息惭倦，徘徊恋微暄。历寻婵娟节，剪破苍筤根。地闭修茎孤，林振余箨翻。适心在所好，非必寻湘沅。
洛阳:巩树先春雪满枝，上阳宫柳啭黄鹂。桓谭未便忘西笑，岂为长安有凤池。
原隰荑绿柳:迥野韶光早，晴川柳满堤。拂尘生嫩绿，披雪见柔荑。碧玉牙犹短，黄金缕未齐。腰肢弄寒吹，眉意入春闺。预恐狂夫折，迎牵逸客迷。新莺将出谷，应借一枝栖。
宿白盖峰寺寄僧:山房霜气晴，一宿遂平生。閤上见林影，月中闻涧声。佛灯销永夜，僧磬彻寒更。不学何居士，焚香为宦情。
送僧东游:师归旧山去，此别已凄然。灯影秋江寺，篷声夜雨船。鸥飞吴市外，麟卧晋陵前。若到东林社，谁人更问禅。
盘石寺留别成公:槲叶萧萧带苇风，寺前归客别支公。三秋岸雪花初白，一夜林霜叶尽红。山叠楚天云压塞，浪遥吴苑水连空。悠然旅榜频回首，无复松窗半偈同。
送北阳袁明府:楚乡千里路，君去及良晨。苇浦迎船火，茶山候吏尘。桑浓蚕卧晚，麦秀雉声春。莫作东篱兴，青云有故人。
送襄州李中丞赴从事:汉庭文采有相如，天子通宵爱子虚。把钓看棋高兴尽，焚香起草宦情疏。楚山重叠当归路，溪月分明到直庐。江雨潇潇帆一片，此行谁道为鲈鱼。
江上别友人:秋色满葭菼，离人西复东。几年方暂见，一笑又难同。地势萧陵歇，江声禹庙空。如何暮滩上，千里逐征鸿。
鸿胪寺有开元中锡宴堂楼台池沼雅为胜绝荒凉…成四十韵:明皇昔御极，神圣垂耿光。沈机发雷电，逸躅陵尧汤。西覃积石山，北至穷发乡。四凶有獬豸，一臂无螳螂。婵娟得神艳，郁烈闻国香。紫绦鸣羯鼓，玉管吹霓裳。禄山未封侯，林甫才为郎。昭融廓日月，妥帖安纪纲。群生到寿域，百辟趋明堂。四海正夷宴，一尘不飞扬。天子自犹豫，侍臣宜乐康。轧然阊阖开，赤日生扶桑。玉砌露盘纡，金壶漏丁当。剑佩相击触，左右随趋跄。玄珠十二旒，红粉三千行。顾盻生羽翼，叱嗟回雪霜。神霞凌云阁，春水骊山阳。盘斗九子粽，瓯擎五云浆。双琼京兆博，七鼓邯郸娼。毰毸碧鸡斗，茏葱翠雉场。仗官绣蔽膝，宝马金镂锡。椒涂隔鹦鹉，柘弹惊鸳鸯。猗欤华国臣，鬓发俱苍苍。锡宴得幽致，车从真炜煌。画鹢照鱼鳖，鸣驺乱甃鶬。飐滟荡碧波，炫煌迷横塘。萦盈舞回雪，宛转歌绕梁。艳带画银络，宝梳金钿筐。沈冥类汉相，醉倒疑楚狂。一旦紫微东，胡星森耀芒。凭陵逐鲸鲵，唐突驱犬羊。纵火三月赤，战尘千里黄。殽函与府寺，从此俱荒凉。兹地乃蔓草，故基摧坏墙。枯池接断岸，唧唧啼寒螀。败荷塌作泥，死竹森如枪。游人问老吏，相对聊感伤。岂必见麋鹿，然后堪回肠。幸今遇太平，令节称羽觞。谁知曲江曲，岁岁栖鸾凰。
敬答李先生:七里滩声舜庙前，杏花初盛草芊芊。绿昏晴气春风岸，红漾轻纶野水天。不为伤离成极望，更因行乐惜流年。一瓢无事麛裘暖，手弄溪波坐钓船。
宿一公精舍:夜阑黄叶寺，瓶锡两俱能。松下石桥路，雨中山殿灯。茶炉天姥客，棋席剡溪僧。还笑长门赋，高秋卧茂陵。
登卢氏台:胜地当通邑，前山有故居。台高秋尽出，林断野无余。白露鸣蛩急，晴天度雁疏。由来放怀地，非独在吾庐。
牡丹二首:轻阴隔翠帏，宿雨泣晴晖。醉后佳期在，歌余旧意非。蝶繁经粉住，蜂重抱香归。莫惜薰炉夜，因风到舞衣。水漾晴红压叠波，晓来金粉覆庭莎。裁成艳思偏应巧，分得春光最数多。欲绽似含双靥笑，正繁疑有一声歌。华堂客散帘垂地，想凭阑干敛翠蛾。
反生桃花发因题:疾眼逢春四壁空，夜来山雪破东风。未知王母千年熟，且共刘郎一笑同。已落又开横晚翠，似无如有带朝红。僧虔蜡炬高三尺，莫惜连宵照露丛。
自有扈至京师已后朱樱之期:露圆霞赤数千枝，银笼谁家寄所思。秦苑飞禽谙熟早，杜陵游客恨来迟。空看翠幄成阴日，不见红珠满树时。尽日徘徊浓影下，只应重作钓鱼期。
龙尾驿妇人图:慢笑开元有幸臣，直教天子到蒙尘。今来看画犹如此，何况亲逢绝世人。
二月十五日樱桃盛开自所居蹑履吟玩竞名王泽章洋才:晓觉笼烟重，春深染雪轻。静应留得蝶，繁欲不胜莺。影乱晨飙急，香多夜雨晴。似将千万恨，西北为卿卿。
寒食节日寄楚望二首:芳兰无意绿，弱柳何穷缕。心断入淮山，梦长穿楚雨。繁花如二八，好月当三五。愁碧竟平皋，韶红换幽圃。流莺隐员树，乳燕喧余哺。旷望恋曾台，离忧集环堵。当年不自遣，晚得终何补。郑谷有樵苏，归来要腰斧。家乏两千万，时当一百五。飔飔杨柳风，穰穰樱桃雨。年芳苦沉潦，心事如摧橹。金犊近兰汀，铜龙接花坞。青葱建杨宅，隐辚端门鼓。彩素拂庭柯，轻球落邻圃。三春谢游衍，一笑牵规矩。独有恩泽侯，归来看楚舞。
河出荣光:符命自陶唐，吾君应会昌。千年清德水，九折满荣光。极岸浮佳气，微波照夕阳。澄辉明贝阙，散彩入龙堂。近带关云紫，遥连日道黄。冯夷矜海若，汉武贵宣房。渐没孤槎影，仍呈一苇航。抚躬悲未济，作颂喜时康。
哭房处士:独上黄坛几度盟，印开龙渥喜丹成。岂同叔夜终无分，空向人间著养生。
猿:却忆书斋值晚晴，挽枝闲啸激蝉清。影沈巴峡夜岩色，踪绝石塘寒濑声。
送友下第游雁门:相别灞水湄，夹水柳依依。我愿醉如死，不见君去时。所诣星斗北，直行到犹迟。况复挈空囊，求人悲路岐。北门记室贤，爱我学古诗。待君如待我，此事固不疑。雁门春色外，四月雁未归。主人拂金台，延客夜开扉。舒君郁郁怀，饮彼白玉卮。若不化女子，功名岂无期。
读史:平地见天涯，登高天更远。功名及所望，岐路又满眼。万金买园林，千金修池馆。他人厌游览，身独恋轩冕。唯有汉二疏，应觉还家晚。
送李垣先辈归嵩少旧居:高秋灞浐路，游子多惨戚。君于此地行，独似寻春色。文章满人口，高第非苟得。要路在长安，归山却为客。□□□□□，狂歌罢叹息。我岂无故山，千里同外国。
钓台怀古:澄流可濯缨，严子但垂纶。孤坐九层石，远笑清渭滨。潜龙飞上天，四海岂无云。清气不零雨，安使洗尘氛。我来吟高风，仿佛见斯人。江月尚皎皎，江石亦磷磷。如何台下路，明日又迷津。
寄远:雪花岂结子，徒满连理枝。嫁作征人妻，不得长相随。去年君点行，贱妾是新姬。别早见未熟，入梦无定姿。悄悄空闺中，蛩声绕罗帏。得书喜犹甚，况复见君时。
青门路:青门有归路，坦坦高槐下。贫贱自耻归，此地谁留我。门开送客去，落日懒回马。旅食帝城中，不如远游者。舟成于陆地，风水终相假。吾道谅如斯，立身无苟且。
效古:融融芳景和，杳杳春日斜。娇娆不自持，清唱嚬双蛾。终曲翻成泣，新人下香车。新人且莫喜，故人曾如此。燕赵犹生女，郎岂有终始。
弃妇:回车在门前，欲上心更悲。路傍见花发，似妾初嫁时。养蚕已成茧，织素犹在机。新人应笑此，何如画蛾眉。昨日惜红颜，今日畏老迟。良媒去不远，此恨今告谁。
别道者:自君入城市，北邙无新坟。始信壶中药，不落白杨根。如何忽告归，蕣华还笑人。玉笙无遗音，怅望缑岭云。
郪中感怀:顷年曾住此中来，今日重游事可哀。忆得几家欢宴处，家家家业尽成灰。
春日游嘉陵江:独泛扁舟映绿杨，嘉陵江水色苍苍。行看芳草故乡远，坐对落花春日长。曲岸危樯移渡影，暮天栖鸟入山光。今来谁识东归意，把酒闲吟思洛阳。
深愁喜友人至:不避驱羸道路长，青山同喜惜年光。灯前话旧阶草夜，月下醉吟溪树霜。落叶已经寒烧尽，衡门犹对古城荒。此身未遂归休计，一半生涯寄岳阳。
题王母庙:寂寥珠翠想遗声，门掩烟微水殿清。拂曙紫霞生古壁，何年绛节下层城。鹤归辽海春光晚，花落闲阶夕雨晴。武帝无名在仙籍，玉坛星月夜空明。
登龙门敬善寺阁:独步危梯入杳冥，天风潇洒拂檐楹。禹门烟树正春色，少室云屏向晚晴。花落院深清禁闭，水分川阔绿芜平。琐窗朱槛同仙界，半夜缑山有鹤声。
题王校书山斋:猿鸟无声昼掩扉，寒原隔水到人稀。云晴古木月初上，雪满空庭鹤未归。药囿地连山色近，樵家路入树烟微。栖迟惯得沧浪思，云阁还应梦钓矶。
浙江晚渡怀古:蝉噪秋风满古堤，荻花寒渡思萋萋。潮声归海鸟初下，草色连江人自迷。碧落晴分平楚外，青山晚出穆陵西。此来一见垂纶者，却忆旧居明月溪。
及第后宴曲江:及第新春选胜游，杏园初宴曲江头。紫毫粉壁题仙籍，柳色箫声拂御楼。霁景露光明远岸，晚空山翠坠芳洲。归时不省花间醉，绮陌香车似水流。
秋日山寺怀友人:萧寺楼台对夕阴，淡烟疏磬散空林。风生寒渚白蘋动，霜落秋山黄叶深。云尽独看晴塞雁，月明遥听远村砧。相思不见又经岁，坐向松窗弹玉琴。
游上方石窟寺:苔径萦回景渐分，翛然空界静埃氛。一声疏磬过寒水，半壁危楼隐白云。雪下石龛僧在定，日西山木鸟成群。几来吟啸立朱槛，风起天香处处闻。
经过建业:六代兴衰曾此地，西风露泣白蘋花。烟波浩渺空亡国，杨柳萧条有几家。楚塞秋光晴入树，浙江残雨晚生霞。凄凉处处渔樵路，鸟去人归山影斜。
题巫山庙:十二岚峰挂夕晖，庙门深闭雾烟微。天高木落楚人思，山迥月残神女归。触石晴云凝翠鬓，度江寒雨湿罗衣。婵娟似恨襄王梦，猿叫断岩秋藓稀。
旅馆书怀:秋看庭树换风烟，兄弟飘零寄海边。客计倦行分陕路，家贫休种汶阳田。云低远塞鸣寒雁，雨歇空山噪暮蝉。落叶虫丝满窗户，秋堂独坐思悠然。
春日旅游:玄发辞家事远游，春风归雁一声愁。花开忽忆故山树，月上自登临水楼。浩浩晴原人独去，依依春草水分流。秦川楚塞烟波隔，怨别路岐何日休。
匡城寻薛闵秀才不遇:音容一别近三年，往事空思意浩然。匹马东西何处客，孤城杨柳晚来蝉。路长草色秋山绿，川阔晴光远水连。不见故人劳梦寐，独吟风月过南燕。
与僧话旧:巾舄同时下翠微，旧游因话事多违。南朝古寺几僧在，西岭空林唯鸟归。莎径晚烟凝竹坞，石池春色染苔衣。此时相见又相别，即是关河朔雁飞。
题书斋:一日不曾离此处，风吹疏牖夕云晴。气凌霜色剑光动，吟对雪华诗韵清。高木宿禽来远岳，古原残雨隔重城。西斋瑶瑟自为侣，门掩半春苔藓生。
题秦女楼:珠翠香销鸳瓦堕，神仙曾向此中游。青楼月色桂花冷，碧落箫声云叶愁。杳杳蓬莱人不见，苍苍苔藓路空留。一从凤去千年后，迢递岐山水石秋。
送友人游蜀:北去西游春未半，蜀山云雪入诗情。青萝拂水花流影，翠霭隔岩猿有声。日出空江分远浪，鸟归高木认孤城。心期万里无劳倦，古石苍苔峡路清。
从郑郎中高州游东潭:烟岚晚入湿旌旗，高槛风清醉未归。夹路野花迎马首，出林山鸟向人飞。一谿寒水涵清浅，几处晴云度翠微。自是谢公心近得，登楼望月思依依。
雨后游南门寺:郭南山寺雨初晴，上界寻僧竹里行。半壁楼台秋月过，一川烟水夕阳平。苔封石室云含润，露滴松枝鹤有声。木叶萧萧动归思，西风画角汉东城。
与重幽上人话旧:云飞天末水空流，省与师同别异州。庭树蝉声初入夏，石床苔色几经秋。灯微静室生乡思，月上严城话旅游。自喜他年接巾舄，沧浪地近虎溪头。
咸阳怀古:经过此地无穷事，一望凄然感废兴。渭水故都秦二世，咸原秋草汉诸陵。天空绝塞闻边雁，叶尽孤村见夜灯。风景苍苍多少恨，寒山半出白云层。
看榜日:禁漏初停兰省开，列仙名目上清来。飞鸣晓日莺声远，变化春风鹤影回。广陌万人生喜色，曲江千树发寒梅。青云已是酬恩处，莫惜芳时醉酒杯。
送李休秀才归岭中:南泛孤舟景自饶，蒹葭汀浦晚萧萧。秋风汉水旅愁起，寒木楚山归思遥。独夜猿声和落叶，晴江月色带回潮。故园新过重阳节，黄菊满篱应未凋。
汉上逢同年崔八:去岁曾游帝里春，杏花开过各离秦。偶先托质逢知己，独未还家作旅人。世上路岐何缭绕，空中光景自逡巡。一回相见一回别，能得几时年少身。
和友人下第北游感怀:圣代为儒可致身，谁知又别五陵春。青门独出空归鸟，紫陌相逢尽醉人。江岛去寻垂钓远，塞山来见举头频。且须共漉边城酒，何必陶家有白纶。
乐游原春望:五陵佳气晚氛氲，霸业雄图势自分。秦地山河连楚塞，汉家宫殿入青云。未央树色春中见，长乐钟声月下闻。无那杨华起愁思，满天飘落雪纷纷。
游蜀回简友人:别来十二月，去到漏天边。不是因逢闰，还应是隔年。
留别山家:闲门不易求，半月在林丘。已与山水别，难为花木留。孤怀归静夜，远会隔高秋。莫道无言去，冥心在重游。
送人游吴:楚田开雪后，草色与君看。积水浮春气，深山滞雨寒。毗陵孤月出，建业一钟残。为把乡书去，因收别泪难。
送元遂上人归钱唐:白衣游帝乡，已得事空王。却返湖山寺，高禅水月房。雨中过岳黑，秋后宿船凉。回顾秦人语，他生会别方。
赋得长城斑竹杖:秦兴版筑时，翦伐不知谁。异代余根在，幽人得手持。细看生古意，闲倚动边思。莫作鸠形并，空将鹤发期。
南游过湘汉即事寄友人:南去远驱逐，三湘五月行。巴山雪水下，楚泽火云生。向野聊中饭，乘凉探暮程。离怀不可说，已迫峡猿声。
送许浑侍御赴润州:家山近石头，遂意恣东游。祖席离乌府，归帆转蜃楼。阴氛出海散，落月向潮流。别有为霖日，孤云未自由。
喜友人厉图南及第:相忧过己切，相贺似身荣。心达无前后，神交共死生。承家吾子事，登第世人情。未有通儒术，明时道不行。
送孙明秀才往潘州访韦卿:北鸟飞不到，北人今去游。天涯浮瘴水，岭外问潘州。草木春冬茂，猿猱日夜愁。定知迁客泪，应只对君流。
过巫峡:拥棹向惊湍，巫峰直上看。削成从水底，耸出在云端。暮雨晴时少，啼猿渴下难。一闻神女去，风竹扫空坛。
送友人往太原:离亭聊把酒，此路彻边头。草白雁来尽，时清人去游。汾河流晋地，塞雪满并州。别后相思夜，空看北斗愁。
和范秘书襄阳旧游:听话扬帆兴，初从岘首还。高吟入白浪，遥坐看青山。枯木猿啼爽，寒汀鹤步闲。秋来关去梦，几夜度商颜。
自黔中东归旅次淮上:行旅本同愁，黔吴复阻修。半年方中路，穷节到孤舟。夕霭垂阴野，晨光动积流。家山一夜梦，便是昔年游。
江夏春感旧:东风出海门，处处动林园。泽国雪霜少，沙汀花木繁。暖鱼依水浅，晴雁入空翻。何处阳和力，生萍不驻根。
长安书事寄所知:帝里本无名，端居有道情。睡魂春梦断，书兴晚窗明。老拟归何处，闲应过此生。江湖终一日，拜别便东行。
越中行:越国临沧海，芳洲复暮晴。湖通诸浦白，日隐乱峰明。野宿多无定，闲游免有情。天台闻不远，终到石桥行。
春日南游寄浙东许同年:孤帆处处宿，不问是谁家。南国平芜远，东风细雨斜。旅怀多寄酒，寒意欲留花。更想前途去，茫茫沧海涯。
临岐留别相知:百岁竟何事，一身长远游。行行将近老，处处不离愁。世路多相取，权门不自投。难为此时别，欲别愿人留。
送徐处士归江南:行行野雪薄，寒气日通春。故国又芳草，沧江终白身。游归花落满，睡起鸟啼新。莫惜闲书札，西来问旅人。
长安夜怀:匹马西游日，从吴又转荆。风雷几夜坐，山水半年行。梦永秋灯灭，吟余晓露明。良时不我与，白发向秦生。
古意:白马游何处，青楼日正长。凤箫抛旧曲，鸾镜懒新妆。玄鸟深巢静，飞花入户香。虽非窦滔妇，锦字已成章。
陕下投姚谏议:旧业在东鄙，西游从楚荆。风雷几夜坐，山水半年行。梦永秋灯灭，吟孤晓露明。前心若不遂，有耻却归耕。
送友人游蜀:东堂虽不捷，西去复何愁。蜀马知归路，巴山似旧游。星临剑阁动，花落锦江流。鼓吹青林下，时闻祭武侯。
送胡休处士归湘江:见说湘江切，长愁有去时。江湖秋涉远，雷雨夜眠迟。旧业多归兴，空山尽老期。天寒一瓢酒，落日醉留谁。
送厉图南往荆州觐伯:云水入荆湘，古来鱼鸟乡。故关重隔远，春日独行长。山溜含清韵，江雷吐夜光。郡中词客会，游子更升堂。
送台州唐兴陈明府:见说海西隅，山川与俗殊。宦游如不到，仙分即应无。瀑布当公署，天台是县图。遥知为吏去，有术字惸孤。
冬夜和范秘书宿秘省中作:每日得闲吟，清曹阙下深。因知遥夜坐，别有远山心。芸细书中气，松疏雪后阴。归时高兴足，还复插朝簪。
送友人游太原:孤帆几日悬，楚客思飘然。水宿南湖夜，山离旧国年。秋风高送雁，寒雨入停蝉。此去勤书札，时常中路传。
送鄂渚韦尚书赴镇:夏口本吴头，重城据上游。戈船转江汉，风月宿汀洲。执宪倾民望，衔恩赴主忧。谁知旧寮属，攀饯泪仍流。
送崔侍御书记赴山北座主尚书招辟:书记向丘门，旌幢夹谷尊。从来游幕意，此去并酬恩。雁叫嫌冰合，骢嘶喜雪繁。同为入室士，不觉别销魂。
勉力:日月不并照，升沈俱有时。自媒徒欲速，孤立却宜迟。尽力唯求己，公心任遇谁。人间不得意，半是鬓先衰。
送陆肱归吴兴:雪后江上去，风光故国新。清浑天气晓，绿动浪花春。劝酒提壶鸟，乘舟震泽人。谁知沧海月，取桂却来秦。
江上送从兄群玉校书东游:逍遥蓬阁吏，才子复诗流。坟籍因穷览，江湖却纵游。眠波听戍鼓，饭浦约鱼舟。处处迎高密，先应扫郡楼。
游四明山刘樊二真人祠，题山下孙氏居:久在仙坛下，全家是地仙。池塘来乳洞，禾黍接芝田。起看青山足，还倾白酒眠。不知尘世事，双鬓逐流年。
送寿昌曹明府:惠人须宰邑，为政贵通经。却用清琴理，犹嫌薄俗听。涨江晴渐渌，春峤烧还青。若宿严陵濑，谁当是客星。
送友人游塞北:朔野正秋风，前程见碛鸿。日西身独远，山转路无穷。树隔高关断，沙连大漠空。君看河外将，早晚拟平戎。
送侯郎中任新定二首:为郎非白头，作牧授沧洲。江界乘潮入，山川值胜游。暑气随转扇，凉月傍开楼。便欲归田里，抛官逐隐侯。罢郎东出守，半路得浮舟。大旆行当夏，桐江到未秋。云闲分岛寺，涛静见沙鸥。谁伴临清景，吟诗上郡楼。
陕州题河上亭:岸拥洪流急，亭开清兴长。当轩河草晚，入坐水风凉。独鸟惊来客，孤云触去樯。秋声和远雨，暮色带微阳。浪静澄窗影，沙明发簟光。逍遥每尽日，谁识爱沧浪。
留题姚氏山斋:未厌栖林趣，犹怀济世才。闲眠知道在，高步会时来。露滴从添砚，蝉吟便送杯。乱书离缥帙，迸笋出苔莓。异果因僧摘，幽窗为燕开。春游何处尽，欲别几迟回。
长安书情投知己:陕服因诗句，从容已半年。一从归阙下，罕得到门前。每候朝轩出，常看列宿悬。重投期见奖，数首果蒙传。转觉功宜倍，兼令住更坚。都忘春暂醉，少省夜曾眠。烦暑灯谁读，孤云业自专。精华搜未竭，骚雅琢须全。此事勤虽过，他谋拙莫先。槐街劳白日，桂路在青天。取第殊无序，还乡可有缘。旅情长越鸟，秋思几秦蝉。月色千楼满，砧声万井连。江山阻迢递，时节暗推迁。道即穷通守，才应始末怜。书绅相戒语，藏箧赠行篇。致主当齐圣，为郎本是仙。人心期际会，凤翼许迁延。毕竟良图在，何妨逸性便。幽斋中寝觉，珍木正阴圆。隐几闲瞻夜，临云兴渺然。五陵供丽景，六义动花笺。倘与潜生翼，宁非助化权。免教垂素发，归种海隅田。
府试风雨闻鸡:不为风雨变，鸡德一何贞。在暗长先觉，临晨即自鸣。阴霾方见信，顷刻讵移声。向晦如相警，知时似独清。萧萧和断漏，喔喔报重城。欲识诗人兴，中含君子情。
投京兆府试官任文学先辈:高兴每论诗，非才独见推。应当明试日，不比暗投时。出口人皆信，操心自可知。孤单虽有托，际会别无期。取舍知由己，穷通断在兹。贱身何足数，公道自难欺。泽国违甘旨，渔舟积梦思。长安未归去，为倚鉴妍媸。
宋少府东溪泛舟:登岸还入舟，水禽惊笑语。晚叶低众色，湿云带繁暑。落日乘醉归，溪流复几许。
嵩山夜还:家住东皋去，好采旧山薇。自省游泉石，何曾不夜归。
秋夜宿重本上人院:却忆凉堂坐，明河几度流。安禅逢小暑，抱疾入高秋。水国曾重讲，云林半旧游。此来看月落，还似道相求。
阳羡春歌:石亭梅花落如积，玉藓斓班竹姑赤。祝陵有酒清若空，煮糯蒸鱼作寒食。长桥新晴好天气，两市儿郎棹船戏。溪头铙鼓狂杀侬，青盖红裙偶相值。风光何处最可怜，邵家高楼白日边。楼下游人颜色喜，溪南黄帽应羞死。三月未有二月残，灵龟可信淹水干。葑草青青促归去，短箫横笛说明年。
茶山贡焙歌:使君爱客情无已，客在金台价无比。春风三月贡茶时，尽逐红旌到山里。焙中清晓朱门开，筐箱渐见新芽来。陵烟触露不停探，官家赤印连帖催。朝饥暮匐谁兴哀，喧阗竞纳不盈掬。一时一饷还成堆，蒸之馥之香胜梅。研膏架动轰如雷，茶成拜表贡天子。万人争啖春山摧，驿骑鞭声砉流电。半夜驱夫谁复见，十日王程路四千。到时须及清明宴，吾君可谓纳谏君。谏官不谏何由闻，九重城里虽玉食。天涯吏役长纷纷，使君忧民惨容色。就焙尝茶坐诸客，几回到口重咨嗟。嫩绿鲜芳出何力，山中有酒亦有歌。乐营房户皆仙家，仙家十队酒百斛。金丝宴馔随经过，使君是日忧思多。客亦无言征绮罗，殷勤绕焙复长叹。官府例成期如何！吴民吴民莫憔悴，使君作相期苏尔。
游天柱观:听钟到灵观，仙子喜相寻。茅洞几千载，水声寒至今。读碑丹井上，坐石涧亭阴。清兴未云尽，烟霞生夕林。
送人之岭南:关山迢递古交州，岁晏怜君走马游。谢氏海边逢素女，越王潭上见青牛。嵩台月照啼猿曙，石室烟含古桂秋。回望长安五千里，刺桐花下莫淹留。
送刘谷:村桥西路雪初晴，云暖沙干马足轻。寒涧渡头芳草色，新梅岭外鹧鸪声。邮亭已送轻车发，山馆谁将候火迎。落日千峰转迢递，知君回首望高城。
故洛阳城:胡兵一动朔方尘，不使銮舆此重巡。清洛但流呜咽水，上阳深锁寂寥春。云收少室初晴雨，柳拂中桥晚渡津。欲问升平无故老，凤楼回首落花频。
立春一日江村偶兴:旧历年光看卷尽，立春何用更相催。江边野店寒无色，竹外孤村坐见梅。山雪乍晴岚翠起，渔家向晚笛声哀。南州近有秦中使，闻道胡兵索战来。
奉陪裴相公重阳日游安乐池亭:绛霄轻霭翊三台，稽阮襟怀管乐才。莲沼昔为王俭府，菊篱今作孟嘉杯。宁知北阙元勋在，却引东山旧客来。自笑吐茵还酩酊，日斜空从绛衣回。
江亭晚望:碧天凉冷雁来疏，闲望江云思有余。秋馆池亭荷叶后，野人篱落豆花初。无愁自得仙人术，多病能忘太史书。闻说故园香稻熟，片帆归去就鲈鱼。
送圆鉴上人游天台:西岭草堂留不住，独携瓶锡向天台。霜清海寺闻潮至，日宴江船乞食回。华顶夜寒孤月落，石桥秋尽一僧来。灵溪道者相逢处，阴洞泠泠竹室开。
送僧之台州:独寻台岭闲游去，岂觉灵溪道里赊。三井应潮通海浪，五峰攒寺落天花。寒潭盥漱铜瓶洁，野店安禅锡杖斜。到日初寻石桥路，莫教云雨湿袈裟。
孔雀:越鸟青春好颜色，晴轩入户看呫衣。一身金翠画不得，万里山川来者稀。丝竹惯听时独舞，楼台初上欲孤飞。刺桐花谢芳草歇，南国同巢应望归。
秋晚寄题陆勋校书义兴禅居时淮南从事:禅居秋草晚，萧索异前时。莲幕青云贵，翱翔绝后期。藓房柽架掩，山砌石盆欹。剑戟晨趋静，笙歌夜散迟。谷寒霜狖静，林晚磬虫悲。惠远烟霞在，方平杖履随。骨清须贵达，神重有威仪。万卒千蹄马，横鞭从信骑。
自水口入茶山:蒨蒨红裙好女儿，相偎相倚看人时。使君马上应含笑，横把金鞭为咏诗。
重游天台:南国天台山水奇，石桥危险古来知。龙潭直下一百丈，谁见生公独坐时。
南池:小男供饵妇搓丝，溢榼香醪倒接罒离。日出两竿鱼正食，一家欢笑在南池。
偶作:一杯正发吟哦兴，两盏还生去住愁。何似全家上船去，酒旗多处即淹留。
道林寺:临湘之滨麓之隅，西有松寺东岸无。松风千里摆不断，竹泉泻入于僧厨。宏梁大栋何足贵，山寺难有山泉俱。四时唯夏不敢入，烛龙安敢停斯须？远公池上种何物，碧罗扇底红鳞鱼。香阁朝鸣大法鼓，天宫夜转三乘书。野花市井栽不著，山鸡饮啄声相呼。金槛僧回步步影，石盆水溅联联珠。北临高处日正午，举手欲摸黄金乌。遥江大船小于叶，远村杂树齐如蔬。潭州城郭在何处，东边一片青模糊。今来古往人满地，劳生未了归丘墟。长卿之门久寂寞，五言七字夸规模。我吟杜诗清入骨，灌顶何必须醍醐。白日不照耒阳县，皇天厄死饥寒躯。明珠大贝采欲尽，蚌蛤空满赤沙湖。今我题诗亦无味，怀贤览古成长吁。不如兴罢过江去，已有好月明归途。
和友人鸳鸯之什:翠鬣红衣舞夕晖，水禽情似此禽稀。暂分烟岛犹回首，只渡寒塘亦共飞。映雾乍迷珠殿瓦，逐梭齐上玉人机。采莲无限兰桡女，笑指中流羡尔归。寂寂春塘烟晚时，两心和影共依依。溪头日暖眠沙稳，渡口风寒浴浪稀。翡翠莫夸饶彩饰，鸊鹈须羡好毛衣。兰深芷密无人见，相逐相呼何处归。舞鹤翔鸾俱别离，可怜生死两相随。红丝毳落眠汀处，白雪花成蹙浪时。琴上只闻交颈语，窗前空展共飞诗。何如相见长相对，肯羡人间多所思。
杏园即席上同年:岐路不在天，十年行不至。一旦公道开，青云在平地。枕上数声鼓，衡门已如市。白日探得珠，不待骊龙睡。匆匆出九衢，僮仆颜色异。故衣未及换，尚有去年泪。晴阳照花影，落絮浮野翠。对酒时忽惊，犹疑梦中事。自怜孤飞鸟，得接鸾凤翅。永怀共济心，莫起胡越意。
恃宠:二月树色好，昭仪正骄奢。恐君爱阳艳，斫却园中花。三十六宫女，髻鬟各如鸦。君王心所怜，独自不见瑕。台上红灯尽，未肯下金车。一笑不得所，尘中悉无家。飞燕身更轻，何必恃容华。
甲第:游人未入门，花影出门前。将军来此住，十里无荒田。
思不见:但见出门踪，不见入门迹。却笑山头女，无端化为石。
赠道师:举世皆问人，唯师独求己。一马无四蹄，顷刻行千里。应笑北原上，丘坟乱如蚁。
从天平节度使游平流园:池塘静于寺，俗事不到眼。下马如在山，令人忽疏散。明公有高思，到此遂长返。乘兴挈一壶，折荷以为盏。入竹藤似蛇，侵墙水成藓。幽鸟不识人，时来拂冠冕。沿流路若穷，及行路犹远。洞中已云夕，洞口天未晚。自怜不羁者，写物心常简。翻愁此兴多，引得嵇康懒。
姑苏台:南宫酒未销，又宴姑苏台。美人和泪去，半夜阊门开。相对正歌舞，笑中闻鼓鼙。星散九重门，血流十二街。一去成万古，台尽人不回。时闻野田中，拾得黄金钗。
怨歌行:丈夫好弓剑，行坐说金吾。喜闻有行役，结束不待车。官田赠倡妇，留妾侍舅姑。舅姑皆已死，庭花半是芜。中妹寻适人，生女亦嫁夫。何曾寄消息，他处却有书。严风厉中野，女子心易孤。贫贱又相负，封侯意何如。
放歌行:莫唱放歌行，此歌临楚水。人皆恶此声，唱者终不已。三闾有何罪，不向枕上死。
赵城怀古:邯郸旧公子，骑马又鸣珂。手挥白玉鞭，不避五侯车。闲愁春日短，沽酒入倡家。一笑千万金，醉中赠秦娥。如今高原上，树树白杨花。
送进士李殷下第游汾河:上国花照地，遣君向西征。旁人亦有恨，况复故人情。单车欲云去，别酒忽然醒。如何今夜梦，半作道路程。边士不好礼，全家住军城。城中鼓角严，旅客常夜惊。中有左记室，逢人眼光明。西门未归者，下马如到京。还应一开卷，为子心不平。殷勤说忠抱，壮志勿自轻。
山中效陶:落第非有罪，兹山聊归止。山猿隔云住，共饮山中水。读书时有兴，坐石忘却起。西山忽然暮，往往遗巾履。经时一出门，兼候僮仆喜。常被山翁笑，求名岂如此。齿发老未衰，何如且求己。
城南野居寄知己:奔走未到我，在城如在村。出门既无意，岂如常闭门。作诗二十载，阙下名不闻。无人为开口，君子独有言。身为苦寒士，一笑亦感恩。殷勤中途上，勿使车无轮。
田家效陶:黑黍舂来酿酒饮，青禾刈了驱牛载。大姑小叔常在眼，却笑长安在天外。
寄贾驰先辈:游子想万里，何必登高台。闻君燕女吟，如自蓟北来。长安高盖多，健马东西街。尽说蒿簪古，将钱买金钗。我祖西园事，言之独伤怀。如今数君子，如鸟无树栖。济水一入河，便与清流乖。闻君欲自持，勿使吾道低。
送曾德迈归宁宜春:湘东山水有清辉，袁水词人得意归。几府争驰毛义檄，一乡看侍老莱衣。筵开灞岸临清浅，路去蓝关入翠微。想到宜阳更无事，并将欢庆奉庭闱。
送郑谷归宜春:无成归故国，上马亦高歌。况是飞鸣后，殊为喜庆多。暑销嵩岳雨，凉吹洞庭波。莫便闲吟去，须期接盛科。
送人归故园:远节惨言别，况予心久违。从来忆家泪，今日送君归。野路正风雪，还乡犹布衣。里中耕稼者，应笑读书非。
早春怀薛公裕:幽独自成愚，柴门日渐芜。陆机初入洛，孙楚又游吴。失意怨杨柳，异乡闻鹧鸪。相思复相望，春草满南湖。
送友人游吴:吴山青楚吟，草色异乡心。一酌水边酒，数声花下琴。登楼旧国远，探穴九疑深。更想逢秋节，那堪闻夜砧。
春游望仙谷:清无车马尘，深洞百花春。鸡犬疑沾药，耕桑似避秦。登山采樵路，临水浣纱人。若得心无事，移家便卜邻。
宿范水:行人倦游宦，秋草宿湖边。露湿芙蓉渡，月明渔网船。寒机深竹里，远浪到门前。何处思乡甚，歌声闻采莲。
友人南游不回因而有寄:相思春树绿，千里亦依依。鄠杜月频满，潇湘人未归。桂花风半落，烟草蝶双飞。一别无消息，水南车迹稀。
送酂县董明府之任:南北行已久，怜君知苦辛。万家同草木，三载得阳春。东道听游子，夷门歌主人。空持语相送，应怪不沾巾。
洛阳道:浮世若浮云，千回故复新。旋添青草冢，更有白头人。岁暮容将老，雪晴山欲春。行行车与马，不尽洛阳尘。
洛中晴望:九陌尽风尘，嚣嚣昼复昏。古今人不断，南北路长存。叶落上阳树，草衰金谷园。乱鸦归未已，残日半前轩。
南游:穷秋几日雨，处处生苍苔。旧国寄书后，凉天方雁来。露繁山草湿，洲暖水花开。去尽同行客，一帆犹未回。
南游有感:杜陵无厚业，不得驻车轮。重到曾游处，多非旧主人。东风千岭树，西日一洲蘋。又渡湘江去，湘江水复春。
客中:楚人歌竹枝，游子泪沾衣。异国久为客，寒宵频梦归。一封书未返，千树叶皆飞。南过洞庭水，更应消息稀。
寄北客:穷边足风惨，何处醉楼台。家去几千里，月圆十二回。寒阡随日远，雪路向城开。游子久无信，年年空雁来。
寄友人:长安清渭东，游子迹重重。此去红尘路，难寻君马踪。昔时轻一别，渐老贵相逢。应恋嵩阳住，嵩阳饶古松。
送客东归:一听游子歌，秋计觉蹉跎。四海少平地，百川无定波。共惊年已暮，俱向客中多。又驾征轮去，东归事若何。
早春日山居寄城郭知己:阳和潜发荡寒阴，便使川原景象新。入户风泉声沥沥，当轩云岫色沈沈。残云带雨轻飘雪，嫩柳含烟小绽金。虽有眼前诗酒兴，遨游争得称闲心。
游中梁山:僻地好泉石，何人曾陆沈？不知青嶂外，更有白云深。因此见乔木，几回思旧林。殷勤猿与鸟，惟我独何心。
斜谷道:乱峰连叠嶂，千里绿峨峨。蜀国路如此，游人车亦过。远烟当叶敛，骤雨逐风多。独忆紫芝叟，临风歌旧歌。
赠王道士:日日市朝路，何时无苦辛。不随丹灶客，终作白头人。浮世度千载，桃源方一春。归来华表上，应笑北邙尘。
赠王道士:玉洞秋有花，蓬山夜无鬼。岂知浮云世，生死逐流水。瑶台歌一曲，曲尽五烟起。悠然望虚路，玉京在海里。青箓秘不闻，黄鹤去不止。愿随执轻策，往结周太子。
猎客:五陵射雕客，走马占春光。下马青楼前，华裾独煌煌。自言家咸京，世族如金张。击钟传鼎食，尔来八十强。朱门争先开，车轮满路傍。娥娥燕赵人，珠箔闭高堂。清歌杂妙舞，临欢度曲长。朝游园花新，夜宴池月凉。更以驰骤多，意气事强梁。君王正年少，终日在长杨。
卖花者:少壮彼何人，种花荒苑外。不知力田苦，却笑耕耘辈。当春卖春色，来往经几代。长安甲第多，处处花堪爱。良金不惜费，竞取园中最。一蕊才占烟，歌声已高会。自言种花地，终日拥轩盖。农夫官役时，独与花相对。那令卖花者，久为生人害。贵粟不贵花，生人自应泰。
山中晚兴寄裴侍御:雷息疏雨散，空山夏云晴。南轩对林晚，篱落新蛩鸣。白酒一樽满，坐歌天地清。十年身未闲，心在人间名。永怀君亲恩，久贱难退情。安得蓬丘侣，提携采瑶英。
送归客:多才与命违，末路隐柴扉。白发何人问，青山一剑归。晴烟独鸟没，野渡乱花飞。寂寞长亭外，依然空落晖。
上巳日曲江有感:万花明曲水，车马动秦川。此日不得意，青春徒少年。晴沙下鸥鹭，幽沚生兰荃。向晚积归念，江湖心渺然。
送友人下第东游:出门皆有托，君去独何亲。阙下新交少，天涯旧业贫。烟寒岳树暝，雪后岭梅春。圣代留昆玉，那令愧郄诜。
送孔恂入洛:洛阳古城秋色多，送君此去心如何。青山欲暮惜别酒，碧草未尽伤离歌。前朝冠带掩金谷，旧游花月经铜驼。行人正苦奈分手，日落远水生微波。
秋日怀储嗣宗:故人北游久不回，塞雁南渡声何哀。相思闻雁更惆怅，却向单于台下来。
登河中鹳雀楼:楼中见千里，楼影入通津。烟树遥分陕，山河曲向秦。兴亡留白日，今古共红尘。鹳雀飞何处，城隅草自春。
贺襄阳副使节判同加章绶:朱紫花前贺故人，兼荣此会颇关身。同年坐上联宾榻，宗姓亭中布锦裀。晴日照旗红灼烁，韶光入队影玢璘。芳菲解助今朝喜，嫩蕊青条满眼新。
和薛逢赠别:剑外绵州第一州，尊前偏喜接君留。歌声婉转添长恨，管色凄凉似到秋。但务欢娱思晓角，独耽云水上高楼。莫言此去难相见，怨别徵黄是顺流。
郡楼望九华歌:楼上坐见九子峰，翠云赤日光溶溶。有时朝昏变疏密，八峰和烟一峰出。有时风卷天雨晴，聚立连连如弟兄。阳乌生子偶成数，丹凤养雏同此名。日日遥看机已静，未离尘躅思真境。子明龙驾腾九垓，陵阳相对空崔嵬。玉浆瑶草不可见，自有神仙风马来。
关山月:珠珑翡翠床，白皙侍中郎。五日来花下，双童问道傍。到门车马狭，连夜管弦长。每笑东家子，窥他宋玉墙。
游东观山:岩岫碧孱颜，灵踪若可攀。楼台烟霭外，松竹翠微间。玉液寒深洞，秋光秀远山。凭君指归路，何处是人寰。
观山灯献徐尚书:一峰当胜地，万点照严城。势异昆冈发，光疑玄圃生。焚书翻见字，举燧不招兵。况遇新春夜，何劳秉烛行。九枝应并耀，午夜忽潜然。景集青山外，萤分碧草前。辉华侵月影，历乱写星躔。望极高楼上，摇光满绮筵。春山收暝色，爝火集余辉。丽景饶红焰，祥光出翠微。白榆行自比，青桂影相依。唯有偷光客，追游欲忘归。
梅:一树寒林外，何人此地栽。春光先自暖，阳艳暗相催。晓觉霜添白，寒迷月借开。余香低惹袖，堕蕊逐流杯。零落移新暖，飘扬上故台。雪繁莺不识，风袅蝶空回。羌吹应愁起，征徒异渴来。莫贪题咏兴，商鼎待盐梅。
寄鄠杜李遂良处士:小隐堪忘世上情，可能休梦入重城。池边写字师前辈，座右题铭律后生。吟社客归秦渡晚，醉乡渔去渼陂晴。春来不得山中信，尽日无人傍水行。
途次内黄马病，寄僧舍呈诸友人:官闲马病客深秋，肯学张衡咏四愁。红叶寺多诗景致，白衣人尽酒交游。依违讽刺因行得，淡泊供需不在求。好与高阳结吟社，况无名迹达珠旒。
遣兴:浮世忙忙蚁子群，莫嗔头上雪纷纷。沈忧万种与千种，行乐十分无一分。越外险巇防俗事，就中拘检信人文。醉乡日月终须觅，去作先生号白云。
遣兴:把盏非怜酒，持竿不为鱼。唯应嵇叔夜，似我性慵疏。
残春遣兴:画舸轻桡柳色新，摩诃池上醉青春。不辞不为青春醉，只恐莺花也怪人。
边方春兴:草色青青柳色浓，玉壶倾酒满金钟。笙歌嘹亮随风去，知尽关山第几重。
写怀二首:渔竿消日酒消愁，一醉忘情万事休。却恨韩彭兴汉室，功成不向五湖游。花满西园月满池，笙歌摇曳画船移。如今暗与心相约，不动征旗动酒旗。
苦辛吟:垄上扶犁儿，手种腹长饥。窗下抛梭女，手织身无衣。我愿燕赵姝，化为嫫母姿。一笑不值钱，自然家国肥。
古宴曲:雉扇合蓬莱，朝车回紫陌。重门集嘶马，言宴金张宅。燕娥奉卮酒，低鬟若无力。十户手胼胝，凤凰钗一只。高楼齐下视，日照罗衣色。笑指负薪人，不信生中国。
边游录戍卒言:二十属卢龙，三十防沙漠。平生爱功业，不觉从军恶。今来客鬓改，知学弯弓错。赤肉痛金疮，他人成卫霍。目断望君门，君门苦寥廓。
感怀:采薇易为山，何必登首阳。濯缨易为水，何必泛沧浪。贵崇已难慕，谄笑何所长。东堂桂欲空，犹有收萤光。
织素谣:贫女苦筋力，缲丝夜夜织。万梭为一素，世重韩娥色。五侯初买笑，建章方落籍。一曲古凉州，六亲长血食。劝尔画长眉，学歌饱亲戚。
古别离:入室少情意，出门多路岐。黄鹤有归日，荡子无还时。人谁无分命，妾身何太奇。君为东南风，妾作西北枝。青楼邻里妇，终年画长眉。自倚对良匹，笑妾空罗帏。郎本东家儿，妾本西家女。对门中道间，终谓无离阻。岂知中道间，遣作空闺主。自是爱封侯，非关备胡虏。知子去从军，何处无良人。
拟古意:白玉若无玷，花颜须及时。国色久在室，良媒亦生疑。鸦鬟未成髻，鸾镜徒相知。翻惭效颦者，却笑从人迟。
及第后寄梁烛处士:绣毂寻芳许史家，独将羁事达江沙。十年辛苦一枝桂，二月艳阳千树花。鹏化四溟归碧落，鹤栖三岛接青霞。同袍不得同游玩，今对春风日又斜。
折杨柳:紫陌金堤映绮罗，游人处处动离歌。阴移古戍迷芳草，花带残阳落远波。台上少年吹白雪，楼中思妇敛青蛾。殷勤攀折赠行客，此去关山雨雪多。
九日卫使君筵上作:佳晨登赏喜还乡，谢宇开筵晚兴长。满眼黄花初泛酒，隔烟红树欲迎霜。千家门户笙歌发，十里江山白鸟翔。共贺安人丰乐岁，幸陪珠履侍银章。
寄岳阳严使君:得意东归过岳阳，桂枝香惹蕊珠香。也知暮雨生巫峡，争奈朝云属楚王。万恨只凭期克手，寸心唯系别离肠。南亭宴罢笙歌散，回首烟波路渺茫。
赋得郎官上应列宿:北极伫文昌，南宫晓拜郎。紫泥乘帝泽，银印佩天光。纬结三台侧，钩连四辅旁。佐商依傅说，仕汉笑冯唐。委佩摇秋色，峨冠带晚霜。自然符列象，千古耀岩廊。
九华山谣:九华峥嵘占南陆，莲花擢本山半腹。翠屏横截万里天，瀑水落深千丈玉。云梯石磴入杳冥，俯看四极如中庭。丹崖压下庐霍势，白日隐出牛斗星。杉松一岁抽数尺，琼草夤缘秀层壁。南风拂晓烟雾开，满山葱蒨铺鲜碧。雷霆往往从地发，龙卧豹藏安可别。峻极遥看戛昊苍，挺生岂得无才杰。神仙惮险莫敢登，驭风驾鹤循丘陵。阳乌不见峰顶树，大火尚结岩中冰。灵光爽气曛复旭，晴天倒影西江渌。具区彭蠡夹两旁，正可别作当少阳。
退朝望终南山:紫宸朝罢缀鸳鸾，丹凤楼前驻马看。惟有终南山色在，晴明依旧满长安。
送羊振文先辈往桂阳归觐:此去欢荣冠士林，离筵休恨酒杯深。云梯万仞初高步，月桂余香尚满襟。鸣棹晓冲苍霭发，落帆寒动白华吟。君家祖德惟清苦，却笑当时问绢心。
赠同游:此来风雨后，已觉减年华。若待皆无事，应难更有花。管弦临夜急，榆柳向江斜。且莫看归路，同须醉酒家。
秋中夜坐:空庭吟坐久，爽气入荷衣。病叶先秋落，惊禽背月飞。瘴云晴未散，戍客老将依。为应金门策，多应说战机。
旅游伤春:酒醒乡关远，迢迢听漏终。曙分林影外，春尽雨声中。鸟思江村路，花残野岸风。十年成底事，羸马倦西东。
得远书:故人居谪宦，今日一书来。良久惊兼喜，殷勤卷更开。瘴云沉去雁，江雨促新梅。满纸殊乡泪，非冤不可哀。
送琴客:楚客抱离思，蜀琴留恨声。坐来新月上，听久觉秋生。夜静骚人语，天高别鹤鸣。因君兴一叹，竟夕意难平。
赠春游侣:密林多暗香，轻吹送余芳。啼鸟愁春尽，游人喜日长。浮云横暮色，新雨洗韶光。欲散垂□恨，应须入醉乡。
送人游边:愁指萧关外，风沙入远程。马行初有迹，雨落竟无声。地理全归汉，天威不在兵。西京逢故老，暗喜复时平。
南潭:匝岸青芜掩古苔，面山亭树枕潭开。有时弦管收筵促，无数凫鹥逆浪来。路入龙祠群木老，风惊渔艇一声回。人传郭恽多游此，谁见当初泛玉杯。
客恨:古原南北旧萧疏，高木风多小雪余。半夜病吟人寝后，百年闲事酒醒初。频招兄弟同佳节，已有兵戈隔远书。肥马王孙定相笑，不知岐路厌樵渔。
三月尽日:江头从此管弦稀，散尽游人独未归。落日已将春色去，残花应逐夜风飞。
绿珠咏:洛阳佳丽与芳华，金谷园中见百花。谁遣当年坠楼死，无人巧笑破孙家。
瑶台:仙梦香魂不久留，满川云雨满宫愁。直须待得荆王死，始向瑶台一处游。
息国:家国兴亡身独存，玉容还受楚王恩。衔冤只合甘先死，何待花间不肯言。
升仙桥:题桥贵欲露先诚，此日人皆笑率情。应讶临邛沽酒客，逢时还作汉公卿。
晋河:风引征帆管吹高，晋君张宴俟雄豪。舟人笑指千余客，谁是烟霄六翮毛。
三闾庙:为嫌朝野尽陶陶，不觉官高怨亦高。憔悴莫酬渔父笑，浪交千载咏离骚。
升仙桥:汉朝卿相尽风云，司马题桥众又闻。何事不如杨得意，解搜贤哲荐明君。
桐江:光武重兴四海宁，汉臣无不受浮荣。严陵何事轻轩冕，独向桐江钓月明。
昭君:汉家天子镇寰瀛，塞北羌胡未罢兵。猛将谋臣徒自贵，蛾眉一笑塞尘清。
苍颉台:观迹成文代结绳，皇风儒教浩然兴。几人从此休耕钓，吟对长安雪夜灯。
送李频之南陵主簿:赴县是还乡，途程岂觉长。听莺离灞岸，荡桨入陵阳。野蕨生公署，闲云拂印床。晴天调膳外，垂钓有池塘。
将归江南留别友人:连春不得意，所业已疑非。旧国乱离后，新年惆怅归。雪开还楚地，花惹别秦衣。江徼多留滞，高秋会恐违。
寄黔南李校书:从戎巫峡外，吟兴更应多。郡响蛮江涨，山昏蜀雨过。公筵饶越味，俗土尚巴歌。中夜怀吴梦，知经滟滪波。
渭上送人南归:远役与归愁，同来渭水头。南浮应到海，北去阻无州。楚雨天连地，胡风夏甚秋。江人如见问，为话复贫游。
投徐端公:无谋寻旧友，强喜亦如愁。丹桂阻丹恳，白衣成白头。穷吴迷钓业，大汉事贫游。霄汉期提引，龙钟未拟休。
陈情献江西李常侍五首:二十二三年，游秦复滞燕。徒陪群彦后，自苦此生前。径折啼猿树，岩荒喷月泉。东堂曾受荐，垂白志犹坚。淅淅复栖栖，人间只自迷。终年愁远道，到老去何蹊。始见红叶落，又闻黄鸟啼。不因趋大旆，谁肯暂提携。童蒙即苦辛，未识杏园春。谩倚无为日，还成不偶人。乡程长恨远，旅梦亦愁贫。天地虽云广，殊难寄此身。春闱久已滞，秋赋又逢停。选士疑长阻，伤时自不宁。秦城还逐梦，楚徼影随形。此去吟虽苦，何人更肯听。孤立时全塞，求名势转难。身多离下国，分合阻长安。越鸟啼春早，蛮花送雨寒。丘门沾顾重，未别欲阑干。
送友人北游:北出阴关去，何人肯待君。无青山拥晋，半浊水通汾。雁塞虽多雁，云州却少云。兹游殊不恶，莫恨暂离群。
送友人游蜀:巴兴千万寻，此去若为心。蟋蟀既将定，弥猴应正吟。剑门秋断雁，褒谷夜多砧。自古西南路，艰难直至今。
下黄耳盘:独下黄盘路，多虞部落连。云晴仍著地，树古自参天。乱鸟飞人上，惊麋起马前。行行无郡邑，唯见虎狼烟。
旅怀:终年唯旅舍，只似已无家。白发除还出，丹霄去转赊。夏游穷塞路，春醉负秦花。应是穹苍意，空教老若耶。
题汧湖二首:偶得湖中趣，都忘陇坻愁。边声风下雁，楚思浪移舟。静极亭连寺，凉多岛近楼。吟游终不厌，还似曲江头。陇首时无事，湖边日纵吟。游鱼来复去，浴鸟出还沉。蜃气藏孤屿，波光到远林。无人见垂钓，暗起洞庭心。
冬杪归陵阳别业五首:无媒归别业，所向自乖心。闾里故人少，田园荒草深。浪翻全失岸，竹迸别成林。鸥鸟犹相识，时来听苦吟。眠云终未遂，策马暂休期。上国劳魂梦，中心甚别离。冰封岩溜断，雪压砌松欹。骨肉嗟名晚，看归却泪垂。学剑虽无术，吟诗似有魔。已贫甘事晚，临老爱闲多。鸡犬唯随鹿，儿童只衣蓑。时因寻野叟，狂醉复狂歌。乡国乱离后，交亲半旅游。远闻诚可念，归见岂无愁。败苇迷荒径，寒蓑没坏舟。衡门终不掩，倚杖看波流。游秦复滞燕，不觉近衰年。旅貌同柴毁，行衣对骨穿。篱寒多啄雀，木落断浮烟。楚夜闻鸣雁，犹疑在塞天。
赠天台僧:赤城霞外寺，不忘旧登年。石上吟分海，楼中语近天。重游空有梦，再隐定无缘。独夜休行道，星辰静照禅。
春日言怀:东风万物新，独未到幽人。赋命自多蹇，阳和非不均。五陵三月暮，百越一家贫。早误闲眠处，无愁异此身。
写怀:此生居此世，堪笑复堪悲。在处有岐路，何人无别离？长当多难日，愁过少年时。穷达都判了，休闲镊白髭。
和薛侍御题兴善寺松:何年劚到城，满国响高名。半寺阴常匝，邻坊景亦清。代多无朽势，风定有余声。自得天然状，非同涧底生。
秦中遇友人:半生南走复西驰，愁过杨朱罢泣岐。远梦亦羞归海徼，贫游多是滞边陲。胡云不聚风无定，陇路难行栈更危。旦暮唯闻语征战，看看已欲废吟诗。
讲德陈情上淮南李仆射八首:天降贤人佐圣时，自然声教满华夷。英明不独中朝仰，清重兼闻外国知。凉夜酒醒多对月，晓庭公退半吟诗。梁城东下虽经战，风俗犹传守旧规。多朝轩冕冠乾坤，四海皆推圣最尊。楚玉已曾分卞玉，膺门依旧是龙门。筵开乐振高云动，城掩鼙收落日昏。尝念苍生如赤子，九州无处不沾恩。未领春闱望早清，况联戎阃控强兵。风威遍布江山静，教化高同日月明。九郡竟歌兼煮海，四方皆得共和羹。东南自此全无事，只为期年政已成。帝念淮壖疫疹频，牢笼山海委名臣。古来比德由无侣，当代同途岂有人。夜宴独吟梁苑月，朝游重见广陵春。多年疲瘵全苏息，须到讴谣日满秦。三纪吟诗望一名，丹霄待得白头成。已期到老还沾禄，无复偷闲却养生。当宴每垂听乐泪，望云长起忆山情。朱门旧是登龙客，初脱鱼鳞胆尚惊。东来淮海拜旌旟，不把公卿一字书。曾侍晚斋吟对雪，又容华馆食兼鱼。孤微自省恩非次，际会谁知分有余。唯耻旧桥题处在，荣归无计似相如。平生南北逐蓬飘，待得名成鬓已凋。寒浦一从抛钓艇，旧林无处认风飙。程途虽喜关河尽，时节犹惊骨肉遥。愁策羸蹄更归去，乱山流水满翻潮。丹霄空把桂枝归，白首依前着布衣。当路公卿谁见待，故乡亲爱自疑非。东风乍喜还沧海，栖旅终愁出翠微。应念无媒居选限，二年须更守渔矶。
宿华山:异境良难测，非仙岂合游。星辰方满岳，风雨忽移舟。喷月泉垂壁，栖松鹤在楼。因知修养处，不必在嵩丘。
送徐侍御充南诏判官:西去安夷落，乘轺从节行。彤庭传圣旨，异域化戎情。瘴路穷巴徼，蛮川过峤城。地偏风自杂，天漏月稀明。危栈连空动，长江到底清。笑宜防狒狒，言好听猩猩。抚论如敦行，归情自合盟。回期佩印绶，何更见新正。
送刘校书游东鲁:内阁劳雠校，东邦忽纵游。才偏精二雅，分合遇诸侯。暗海龟蒙雨，连空赵魏秋。如经麟见处，驻马瞰荒丘。
秋日陪陆校书游玉泉:共爱泉源异，频来不觉劳。散光垂草细，繁响出风高。沫滞潭花片，沙遗浴鸟毛。尘间喧与闷，须向此中逃。
过穆陵关:荒关无守吏，亦耻白衣过。地广人耕绝，天寒雁下多。东西方自感，雨雪更相和。日暮聊摅思，摇鞭一放歌。
忆宛陵旧居:旧忆陵阳北，林园近板桥。江晴帆影满，野迥鹤声遥。岛径通山市，汀扉上海潮。秦城归去梦，夜夜到渔樵。
汴河十二韵:昔年开汴水，元应别有由。或兼通楚塞，宁独为扬州。直断平芜色，横分积石流。所思千里便，岂计万方忧。首甚资功济，终难弭宴游。空怀龙舸下，不见锦帆收。浪倒长汀柳，风欹远岸楼。奔逾怀许竭，澄彻泗滨休。路要多行客，鱼稀少钓舟。日开天际晚，雁合碛西秋。一派注沧海，几人生白头。常期身事毕，于此泳东浮。
旅中送人归九华:分与仙山背，多年负翠微。无因随鹿去，只是送人归。顶木晴摩日，根岚晓润衣。会于猿鸟外，相对掩高扉。
放歌行:龟为秉灵亡，鱼为弄珠死。心中自有贼，莫怨任公子。屈原若不贤，焉得沉湘水。
长安寒食:春日照九衢，春风媚罗绮。万骑出都门，拥在香尘里。莫辞吊枯骨，千载长如此。安知今日身，不是昔时鬼。但看平地游，亦见摧輈死。
寄何绍馀:雁过君犹未入城，清贤门下旧知名。风波冻马遥逢见，革橐饥僮尚挈行。住在闲坊无辙迹，别来何寺有泉声。芙蓉苑北曲江岸，期看终南新雪晴。
省试腊后望春宫:皇都初度腊，凤辇出深宫。高凭楼台上，遥瞻灞浐中。仗凝霜彩白，袍映日华红。柳眼方开冻，莺声渐转风。御沟穿断霭，骊岫照斜空。时见宸游兴，因观稼穑功。
寓兴:西母一杯酒，空言浩劫春。英雄归厚土，日月照闲人。衰草珠玑冢，冷灰龙凤身。茂陵骊岫晚，过者暗伤神。
塞上还答友人:无端游绝塞，归鬓已苍然。戎羯围中过，风沙马上眠。草衰频过烧，耳冷不闻蝉。从此甘贫坐，休言更到边。
长安遣怀:醉下高楼醒复登，任从浮薄笑才能。青龙寺里三门上，立为南山不为僧。
送僧游太白峰:云深游太白，莫惜遍探奇。顶上多灵迹，尘中少客知。悬崖倚冻瀑，飞狖过孤枝。出定更何事，相逢必有诗。
慧山寺肄业送怀坦上人:流水何山分，浮云空中遇。我生无根株，聚散亦难固。忆昨斗龙春，岩栖侣高步。清怀去羁束，幽境无滓污。日落九峰明，烟生万华暮。兹欢未云隔，前笑倏已故。四时难信留，百草换霜露。离襟一成解，怅抱将何谕？惊泉有余哀，永日谁与度？缅思孤帆影，再往重江路。去去忽凄悲，因风暂回顾。
自惠山至吴下寄酬南徐从事:不接芳晨游，独此长洲苑。风颜一成阻，翰墨劳空返。悠悠汀渚长，杳杳蘋花晚。如何西府欢，尚念东吴远。瑶音动清韵，兰思芬盈畹。犹及九峰春，归吟白云巘。
喜鹊:弃膻在庭际，双鹊来摇尾。欲啄怕人惊，喜语晴光里。何况佞幸人，微禽解如此。
偶书:女娲掉绳索，縆泥成下人。至今顽愚者，生如土偶身。云物养吾道，天爵高我贫。大笑猗氏辈，为富皆不仁。
鲁望读襄阳耆旧传见赠五百言过褒庸材靡有称是…次韵:汉水碧于天，南荆廓然秀。庐罗遵古俗，鄢郢迷昔囿。幽奇无得状，巉绝不能究。兴替忽矣新，山川悄然旧。斑斑生造士，一一应玄宿。巴庸乃嶮岨，屈景实豪右。是非既自分，泾渭不相就。粤自灵均来，清才若天漱。伟哉泂上隐，卓尔隆中耨。始将麋鹿狎，遂与麒麟斗。万乘不可谒，千钟固非茂。爰从景升死，境上多兵候。檀溪试戈船，岘岭屯贝胄。寂寞数百年，质唯包砾琇。上玄赏唐德，生贤命之授。是为汉阳王，帝曰俞尔奏。巨德耸神鬼，宏才轹前后。势端唯金茎，质古乃玉豆。行叶荫大椿，词源吐洪溜。六成清庙音，一柱明堂构。在昔房陵迁，圆穹正中漏。繄王揭然出，上下拓宇宙。俯视三事者，騃騃若童幼。低摧护中兴，若凤视其鷇。遇险必伸足，逢诛将引脰。既正北极尊，遂治众星谬。重闻章陵幸，再见岐阳狩。日似新刮膜，天如重熨绉。易政疾似欬，求贤甚于购。化之未期年，民安而国富。翼卫两舜趋，钩陈十尧骤。忽然遗相印，如羿卸其彀。奸幸却乘衅，播迁遂终寿。遗庙屹峰崿，功名纷组绣。开元文物盛，孟子生荆岫。斯文纵奇巧，秦玺新雕镂。甘穷卧牛衣，受辱对狗窦。思变如易爻，才通似玄首。秘于龙宫室，怪于天篆籀。知者竞欲戴，嫉者或将诟。任达且百觚，遂为当时陋。既作才鬼终，恐为仙籍售。予生二贤末，得作升木狖。兼济与独善，俱敢怀其臭。江汉称炳灵，克明嗣清昼。继彼欲为三，如醨如醇酎。既见陆夫子，驽心却伏厩。结彼世外交，遇之于邂逅。两鹤思竞闲，双松格争瘦。唯恐别仙才，涟涟涕襟袖。
鲁望昨以五百言见贻过有褒美内揣庸陋弥增愧悚…微旨也:三辰至精气，生自苍颉前。粤从有文字，精气铢于绵。所以杨墨后，文词纵横颠。元狩富材术，建安俨英贤。厥祀四百余，作者如排穿。五马渡江日，群鱼食蒲年。大风荡天地，万阵黄须膻。纵有命世才，不如一空弮。后至陈隋世，得之拘且緛。太浮如潋滟，太细如蚳蝝。太乱如靡靡，太轻如芊芊。流之为酉句□，变之为游畋。百足虽云众，不救杀马蚿。君臣作降虏，北走如犭联猭。所以文字妖，致其国朝迁。吾唐革其弊，取士将科县。文星下为人，洪秀密于緶。大开紫宸扉，来者皆详延。日晏朝不罢，龙姿欢车身车身。于焉周道反，由是秦法悛。射洪陈子昂，其声亦喧阗。惜哉不得时，将奋犹拘挛。玉垒李太白，铜堤孟浩然。李宽包堪舆，孟澹拟漪涟。埋骨采石圹，留神鹿门埏。俾其羁旅死，实觉天地孱。猗与子美思，不尽如转辁。纵为三十车，一字不可捐。既作风雅主，遂司歌咏权。谁知耒阳土，埋却真神仙。当于李杜际，名辈或溯沿。良御非异马，由弓非他弦。其物无同异，其人有媸妍。自开元至今，宗社纷如烟。爽若沆瀣英，高如昆仑巅。百家嚣浮说，诸子率寓篇。筑之为京观，解之为牲牷。各持天地维，率意东西牵。竞抵元化首，争扼真宰咽。或作制诰薮，或为宫体渊。或堪被金石，或可投花钿。或为舆隶唱，或被儿童怜。乌垒虏亦写，鸡林夷争传。披揭覆载枢，捭阖神异键。力掀尾闾立，思轧大块旋。降气或若虹，耀影或如残。万象疮复痏，百灵瘠且□。谓乎数十公，笔若明堂椽。其中有拟者，不绝当如綖。齐驱不让策，并驾或争骈。所以吾唐风，直将三代甄。被此文物盛，由乎声诗宣。采彼风人谣，輶轩轻似鹯。丽者固不舍，鄙者亦为铨。其中有鉴戒，一一堪雕镌。乙夜以观之，吾君无释焉。遂命大司乐，度之如星躔。播于乐府中，俾为万代蠲。吹彼圆丘竹，诵兹清庙弦。不惟娱列祖，兼可格上玄。粤予何为者，生自江海壖。騃騃自总角，不甘耕一廛。诸昆指仓库，谓我死道边。何为不力农，稽古真可嘕。遂与袯襫著，兼之笞笠全。风吹蔓草花，飒飒盈荒田。老牛瞪不行，力弱谁能鞭？乃将耒与耜，并换椠与铅。阅彼图籍肆，致之千百编。携将入苏岭，不就无出缘。堆书塞低屋，添砚涸小泉。对灯任髻爇，凭案从肘研。苟无切玉刀，难除指上胼。尔来五寒暑，试艺称精专。昌黎道未著，文教如欲骞。其中有声病，于我如舌延舌单。是敢驱颓波，归之于大川。其文如可用，不敢佞与便。明水在稿秸，太羹临豆笾。将来示时人，猰貐垂馋涎。亦或尚华缛，亦曾为便嬛。亦能制灏灏，亦解攻翩翩。唯思逢阵敌，与彼争后先。避兵入句吴，穷悴只自跧。平原陆夫子，投刺来翩跹。开卷读数行，为之加敬虔。忽穷一两首，反顾唯曲拳。始来遗巾帼，乃敢排戈鋋。或为拔帜走，或遭劘垒还。不能收乱辙，岂暇重为篿。虽然未三北，亦可输千鐉。向来说文字，尔汝名可联。圣人病殁世，不患穷而蹎。我未九品位，君无一囊钱。相逢得何事，两笼酬戏笺。无颜解媮合，底事居冗员。方知万钟禄，不博五湖船。夷险但明月，死生应白莲。吟余凭几饮，钓罢偎蓑眠。终抛岘山业，相共此留连。
初夏即事寄鲁望:夏景恬且旷，远人疾初平。黄鸟语方熟，紫桐阴正清。廨宇有幽处，私游无定程。归来闭双关，亦忘枯与荣。土室作深谷，藓垣为干城。頫杉突杝架，迸笋支檐楹。片石共坐稳，病鹤同喜晴。瘿木四五器，筇杖一两茎。泉为葛天味，松作羲皇声。或看名画彻，或吟闲诗成。忽枕素琴睡，时把仙书行。自然寡俦侣，莫说更纷争。具区包地髓，震泽含天英。粤从三让来，俊造纷然生。顾予客兹地，薄我皆为伧。唯有陆夫子，尽力提客卿。各负出俗才，俱怀超世情。驻我一栈车，啜君数藜羹。敲门若我访，倒屣欣逢迎。胡饼蒸甚熟，貊盘举尤轻。茗脆不禁炙，酒肥或难倾。扫除就藤下，移榻寻虚明。唯共陆夫子，醉与天壤并。
二游诗。徐诗:东莞为著姓，奕代皆隽哲。强学取科第，名声尽孤揭。自为方州来，清操称凛冽。唯写坟籍多，必云清俸绝。宣毫利若风，剡纸光与月。札吏指欲胼，万通排未阕。楼船若夏屋，欲载如垤土臬。转徙入吴都，纵横碍门闑。缥囊轻似雾，缃帙殷于血。以此为基构，将斯用贻厥。重于通侯印，贵却全师节。我爱参卿道，承家能介洁。潮田五万步，草屋十余楶。微宦不能去，归来坐如刖。保兹万卷书，守慎如羁绁。念我曾苦心，相逢无间别。引之看秘宝，任得穷披阅。轴闲翠钿剥，签古红牙折。帙解带芸香，卷开和桂屑。枕兼石锋刃，榻共松疮疖。一卧寂无喧，数编看尽彻。或携归廨宇，或把穿林樾。挈过太湖风，抱宿支硎雪。如斯未星纪，悉得分毫末。翦除幽僻薮，涤荡玄微窟。学海正狂波，予头向中殳页。圣人患不学，垂诫尤为切。苟昧古与今，何殊喑共目闋。昔之慕经史，有以佣笔札。何况遇斯文，借之不曾辍。吾衣任縠纑，吾食某糠敖。其道苟可光，斯文那自伐。何竹青堪杀，何蒲重好截？如能盈兼两，便足酬饥渴。有此竞苟荣，闻之兼可哕。东皋耨烟雨，南岭提薇蕨。何以谢徐君，公车不闻设。
二游诗。任诗:任君恣高放，斯道能寡合。一宅闲林泉，终身远嚣杂。尝闻佐浩穰，散性多儑亻沓。欻尔解其绶，遗之如弃靸。归来乡党内，却与亲朋洽。开溪未让丁，列第方称甲。入门约百步，古木声霎霎。广槛小山欹，斜廊怪石夹。白莲倚阑楯，翠鸟缘帘押。地势似五泻，岩形若三峡。猿眠但腽肭，凫食时啑唼。拨荇下文竿，结藤萦桂楫。门留医树客，壁倚栽花锸。度岁止褐衣，经旬唯白巾。多君方闭户，顾我能倒屟。请题在茅栋，留坐于石榻。魂从清景遛，衣任烟霞裛。阶墀龟任上，枕席鸥方狎。沼似颇黎镜，当中见鱼眨。杯杓悉杉瘤，盘筵尽荷叶。闲斟不置罚，闲弈无争劫。闲日不整冠，闲风无用箑。以斯为思虑，吾道宁疲苶。衮衣竞璀璨，鼓吹争鞺鞳。欲者解挤排，诟者能詀讘。权豪暂翻覆，刑祸相填压。此时一圭窦，不肯饶阊阖。有第可栖息，有书可渔猎。吾欲与任君，终身以斯惬。
初夏游楞伽精舍:越舼轻似萍，漾漾出烟郭。人声渐疏旷，天气忽寥廓。伊予惬斯志，有似劀□瘼。遇胜即夷犹，逢幽且淹泊。俄然棹深处，虚无倚岩崿。霜毫一道人，引我登龙阁。当中见寿象，欲礼光纷箔。珠幡时相铿，恐是诸天乐。树杪见觚棱，林端逢赭垩。千寻井犹在，万祀灵不涸。下通蛟人道，水色黮而恶。欲照六藏惊，将窥百骸愕。朅去山南岭，其险如邛笮。悠然放吾兴，欲把青天摸。紫藤垂罽珥，红荔悬缨络。藓厚滑似漦，峰尖利如锷。斯须到绝顶，似愈渐离火霍。一片太湖光，只惊天汉落。梅风脱纶帽，乳水透芒屩。岚姿与波彩，不动浑相著。既不暇供应，将何以酬酢。却来穿竹径，似入青油幕。穴恐水君开，龛如鬼工凿。穷幽入兹院，前楯临巨壑。遗画龙奴狞，残香虫篆薄。褫魂窥玉镜，澄虑闻金铎。云态共萦留，鸟言相许诺。古木势如虺，近之恐相蠚。怒泉声似激，闻之意争博。时禽倏已嘿，众籁萧然作。遂令不羁性，恋此如缠缚。念彼上人者，将生付寂寞。曾无肤挠事，肯把心源度。胡为儒家流，没齿勤且恪。沐猴本不冠，未是谋生错。言行既异调，栖迟亦同托。愿力傥不遗，请作华林鹤。
太湖诗。晓次神景宫:夜半幽梦中，扁舟似凫跃。晓来到何许，俄倚包山脚。三百六十丈，攒空利如削。遐瞻但徙倚，欲上先矍铄。浓露湿莎裳，浅泉渐草屩。行行未一里，节境转寂寞。静径侵泬寥，仙扉傍岩崿。松声正凊绝，海日方照灼。欻临幽虚天，万想皆摆落。坛灵有芝菌，殿圣无鸟雀。琼帏自回旋，锦旌空粲错。鼎气为龙虎，香烟混丹雘。凝看出次云，默听语时鹤。绿书不可注，云笈应无钥。晴来鸟思喜，崦里花光弱。天籁如击琴，泉声似摐铎。清斋洞前院，敢负玄科约。空中悉羽章，地上皆灵药。金醴可酣畅，玉豉堪咀嚼。存心服燕胎，叩齿读龙蹻。福地七十二，兹焉永堪托。在兽乏虎貙，于虫不毒蠚。尝闻择骨录，仙志非可作。绿肠既朱髓，青肝复紫络。伊余乏此相，天与形貌恶。每嗟原宪瘇，常苦齐侯疟。终然合委顿，刚亦慕寥廓。三茅亦常住，竟与珪组薄。欲问包山神，来赊少岩壑。
太湖诗。雨中游包山精舍:松门亘五里，彩碧高下绚。幽人共跻攀，胜事颇清便。翣翣林上雨，隐隐湖中电。薜带轻束腰，荷笠低遮面。湿屦黏烟雾，穿衣落霜霰。笑次度岩壑，困中遇台殿。老僧三四人，梵字十数卷。施稀无夏屋，境僻乏朝膳。散发抵泉流，支颐数云片。坐石忽忘起，扪萝不知倦。异蝶时似锦，幽禽或如钿。篥簩还戛刃，栟榈自摇扇。俗态既斗薮，野情空眷恋。道人摘芝菌，为予备午馔。渴兴石榴羹，饥惬胡麻饭。如何事于役，兹游急于传。却将尘土衣，一任瀑丝溅。
太湖诗。游毛公坛:却上南山路，松行俨如庑。松根碍幽径，孱颜不能斧。摆履跨乱云，侧巾蹲怪树。三休且半日，始到毛公坞。两水合一涧，潈崖却为浦。相敌百千戟，共攂十万鼓。喷散日月精，射破神仙府。唯愁绝地脉，又恐折天柱。一窥耳目眩，再听云发竖。次到炼丹井，井干翳宿莽。下有蕊刚丹，勺之百疾愈。凝于白獭髓，湛似桐马乳。黄露醒齿牙，碧黏甘肺腑。桧异松复怪，枯疏互撑拄。乾蛟一百丈，髐然半天舞。下有毛公坛，坛方不盈亩。当时云龙篆，一片苔藓古。时时仙禽来，忽忽祥烟聚。我爱周息元，忽起应明主。三谏却归来，回头唾圭组。伊余何不幸，斯人不复睹。如何大开口，与世争枯腐。将山待夸娥，以肉投猰貐。欻坐侵桂阴，不知巳与午。兹地足灵境，他年终结宇。敢道万石君，轻于一丝缕。
太湖诗。以毛公泉一瓶献上谏议因寄:刘根昔成道，兹坞四百年。毿毿被其体，号为绿毛仙。因思清泠汲，凿彼岝峉巅。五色既炼矣，一勺方铿然。既用文武火，俄穷雌雄篇。赤盐扑红雾，白华飞素烟。服之生羽翼，倏尔冲玄天。真隐尚有迹，厥祀将近千。我来讨灵胜，到此期终焉。滴苦破窦净，藓深余甃圆。澄如玉髓洁，泛若金精鲜。颜色半带乳，气味全和铅。饮之融痞蹇，濯之伸拘挛。有时玩者触，倏忽风雷颠。素绠丝不短，越罂腹甚便。汲时月液动，担处玉浆旋。敢献大司谏，置之铃阁前。清如介洁性，涤比扫荡权。炙背野人兴，亦思侯伯怜。也知饮冰苦，愿受一瓶泉。
太湖诗。桃花坞:夤缘度南岭，尽日穿林樾。穷深到兹坞，逸兴转超忽。坞名虽然在，不见桃花发。恐是武陵溪，自闭仙日月。倚峰小精舍，当岭残耕垡。将洞任回环，把云恣披拂。闲禽啼叫窕，险狖眠硉矹。微风吹重岚，碧埃轻勃勃。清阴减鹤睡，秀色治人渴。敲竹斗铮摐，弄泉争咽嗢。空斋蒸柏叶，野饭调石发。空羡坞中人，终身无履袜。
太湖诗。销夏湾:太湖有曲处，其门为两崖。当中数十顷，别如一天池。号为销夏湾，此名无所私。赤日莫斜照，清风多遥吹。沙屿扫粉墨，松竹调埙篪。山果红靺鞨，水苔青髤髵。木阴厚若瓦，岩磴滑如饴。我来此游息，夏景方赫曦。一坐盘石上，肃肃寒生肌。小艖或可泛，短策或可支。行惊翠羽起，坐见白莲披。敛袖弄轻浪，解巾敌凉飔。但有水云见，更余沙禽知。京洛往来客，暍死缘奔驰。此中便可老，焉用名利为。
奉和鲁望渔具十五咏。渔梁:波际插翠筠，离离似清籞。游鳞到溪口，入此无逃所。斜临杨柳津，静下鸬鹚侣。编此欲何之，终焉富春渚。
奉和鲁望渔具十五咏。叉鱼:列炬春溪口，平潭如不流。照见游泳鱼，一一如清昼。中目碎琼碧，毁鳞殷组绣。乐此何太荒，居然愧川后。
奉和鲁望渔具十五咏。射鱼:注矢寂不动，澄潭晴转烘。下窥见鱼乐，怳若翔在空。惊羽决凝碧，伤鳞浮殷红。堪将指杯术，授与太湖公。
奉和鲁望渔具十五咏。qF:伐彼槎蘖枝，放于冰雪浦。游鱼趁暖处，忽尔来相聚。徒为栖托心，不问庇庥主。一旦悬鼎镬，祸机真自取。
酒中十咏。酒乡:何人置此乡，杳在天皇外。有事忘哀乐，有时忘显晦。如寻罔象归，似与希夷会。从此共君游，无烦用冠带。
茶中杂咏。茶人:生于顾渚山，老在漫石坞。语气为茶荈，衣香是烟雾。庭从木颖子遮，果任獳师虏。日晚相笑归，腰间佩轻篓。
奉和鲁望四明山九题。樊榭:主人成列仙，故榭独依然。石洞哄人笑，松声惊鹿眠。井香为大药，鹤语是灵篇。欲买重栖隐，云峰不售钱。
又寄次前韵:病根冬养得，春到一时生。眼暗怜晨惨，心寒怯夜清。妻仍嫌酒癖，医只禁诗情。应被高人笑，忧身不似名。
游栖霞寺:不见明居士，空山但寂寥。白莲吟次缺，青霭坐来销。泉冷无三伏，松枯有六朝。何时石上月，相对论逍遥。
虎丘寺殿前有古杉一本形状丑怪图之不尽…三百言以见志:种日应逢晋，枯来必自隋。鳄狂将立处，螭斗未开时。卓荦掷枪干，叉牙束戟枝。初惊蟉篆活，复讶獝狂痴。劲质如尧瘦，贞容学舜黴。势能犭矞士伯，丑可骇山祇。虎爪拏岩稳，虬身脱浪奇支。槎头秃似刷，枿觜利于锥。突兀方相胫，鳞皴夏氏胝。根应藏鬼血，柯欲漏龙漦。拗似神荼怒，呀如猰貐饥。朽痈难可吮，枯瘇不堪治。一炷玄云拔，三寻黑矛肖奇。狼头孛窣竖，虿尾掘挛垂。目燥那逢爟，心开岂中铍。任苔为疥癣，从蠹作疮痍。品格齐辽鹤，年龄等宝龟。将怀宿地力，欲负拔山姿。未倒防风骨，初僵负贰尸。漆书明古本，铁室抗全师。碨礧还无极，伶俜又莫持。坚应敌骏骨，文定写虎甘皮。蟠屈愁凌刹，腾骧恐攫池。抢烟寒嶱山薜，披茑静褵褷。威仰诚难识，句芒恐不知。好烧胡律看，堪共达多期。寡色诸芳笑，无声众籁疑。终添八柱位，未要一绳维。尽日来唯我，当春玩更谁。他年如入用，直构太平基。
新秋言怀寄鲁望三十韵:新秋入破宅，疏淡若平郊。户牖深如窟，诗书乱似巢。移床惊蟋蟀，拂匣动蟏蛸。静把泉华掬，闲拈乳管敲。桧身浑个矮，石面得能幽页。小桂如拳叶，新松似手梢。鹤鸣转清角，鹘下扑金髇。合药还慵服，为文亦懒抄。烦心入夜醒，疾首带凉抓。杉叶尖如镞，藤丝韧似鞘。偾田含紫芋，低蔓隐青匏。老柏浑如疥，阴苔忽似胶。王余落败堑，胡孟入空庖。度日忘冠带，经时忆酒肴。有心同木偶，无舌并金铙。兴欲添玄测，狂将换易爻。达人唯落落，俗士自譊譊。底力将排难，何颜用解嘲。欲销毁后骨，空转坐来胞。犹豫应难抱，狐疑不易包。等闲逢毒蠚，容易遇咆哮。时事方千蝎，公途正二崤。名微甘世弃，性拙任时抛。白日须投分，青云合定交。仕应同五柳，归莫舍三茅。涧鹿从来去，烟萝任溷殽。狙公闹后戏，云母病来摷。从此居方丈，终非竞斗筲。道穷应鬼遣，性拙必天教。无限疏慵事，凭君解一瓟。
奉和鲁望秋日遣怀次韵:高蹈为时背，幽怀是事兼。神仙君可致，江海我能淹。共守庚申夜，同看乙巳占。药囊除紫蠹，丹灶拂红盐。与物深无竞，于生亦太廉。鸿灾因足警，鱼祸为稀潜。笔砚秋光洗，衣巾夏藓沾。酒甔香竹院，鱼笼挂茅檐。琴忘因抛谱，诗存为致签。茶旗经雨展，石笋带云尖。鹤共心情慢，乌同面色黔。向阳裁白帢，终岁忆貂襜。取岭为山障，将泉作水帘。溪晴多晚鹭，池废足秋蟾。破衲虽云补，闲斋未办苫。共君还有役，竟夕得厌厌。
陪江西裴公游襄州延庆寺:丹霄路上歇征轮，胜地偷闲一日身。不署前驱惊野鸟，唯将后乘载诗人。岩边候吏云遮却，竹下朝衣露滴新。更向碧山深处问，不妨犹有草茅臣。
襄州春游:信马腾腾触处行，春风相引与诗情。等闲遇事成歌咏，取次冲筵隐姓名。映柳认人多错误，透花窥鸟最分明。岑牟单绞何曾著，莫道猖狂似祢衡。
送从弟皮崇归复州:羡尔优游正少年，竟陵烟月似吴天。车螯近岸无妨取，舴艋随风不费牵。处处路傍千顷稻，家家门外一渠莲。殷勤莫笑襄阳住，为爱南溪缩项鳊。
登第后寒食杏园有宴，因寄录事宋垂文同年:雨洗清明万象鲜，满城车马簇红筵。恩荣虽得陪高会，科禁惟忧犯列仙。当醉不知开火日，正贫那似看花年。纵来恐被青娥笑，未纳春风一宴钱。
屣步访鲁望不遇:雪晴墟里竹欹斜，蜡屐徐吟到陆家。荒径扫稀堆柏子，破扉开涩染苔花。壁闲定欲图双桧，厨静空如饭一麻。拟受太玄今不遇，可怜遗恨似侯芭。
病中美景颇阻追游因寄鲁望:瘿床闲卧昼迢迢，唯把真如慰寂寥。南国不须收薏苡，百年终竟是芭蕉。药前美禄应难断，枕上芳辰岂易销。看取病来多少日，早梅零落玉华焦。
病中庭际海石榴花盛发，感而有寄:一夜春光绽绛囊，碧油枝上昼煌煌。风匀只似调红露，日暖唯忧化赤霜。火齐满枝烧夜月，金津含蕊滴朝阳。不知桂树知情否，无限同游阻陆郎。
闻鲁望游颜家林园病中有寄:一夜韶姿著水光，谢家春草满池塘。细挑泉眼寻新脉，轻把花枝嗅宿香。蝶欲试飞犹护粉，莺初学啭尚羞簧。分明不得同君赏，尽日倾心羡索郎。
卧病感春寄鲁望:乌皮几上困腾腾，玉柄清羸愧不能。昨夜眠时稀似鹤，今朝餐数减于僧。药销美禄应夭折，医过芳辰定鬼憎。任是雨多游未得，也须收在探花朋。
病后春思:连钱锦暗麝氛氲，荆思多才咏鄂君。孔雀钿寒窥沼见，石榴红重堕阶闻。牢愁有度应如月，春梦无心只似云。应笑病来惭满愿，花笺好作断肠文。
奉和鲁望同游北禅院:戚历杉阴入草堂，老僧相见似相忘。吟多几转莲花漏，坐久重焚柏子香。鱼惯斋时分净食，鸽能闲处傍禅床。云林满眼空羁滞，欲对弥天却自伤。
孙发百篇将游天台请诗赠行，因以送之:孙子荆家思有余，元戎曾荐入公车。百篇宫体喧金屋，一日官衔下玉除。紫府近通斋后梦，赤城新有寄来书。因逢二老如相问，正滞江南为鱼兔鱼。
所居首夏，水木尤清，适然有作:病来无事草堂空，昼水休闻十二筒。桂静似逢青眼客，松闲如见绿毛翁。潮期暗动庭泉碧，梅信微侵地障红。尽日枕书慵起得，被君犹自笑从公。
重玄寺元达年逾八十好种名药凡所…余奇而访之因题二章:雨涤烟锄伛偻赍，绀牙红甲两三畦。药名却笑桐君少，年纪翻嫌竹祖低。白石静敲蒸朮火，清泉闲洗种花泥。怪来昨日休持钵，一尺雕胡似掌齐。香蔓蒙茏覆昔邪，桂烟杉露湿袈裟。石盆换水捞松叶，竹径穿床避笋芽。藜杖移时挑细药，铜瓶尽日灌幽花。支公谩道怜神骏，不及今朝种一麻。
鲁望以轮钩相示，缅怀高致，因作三篇:角柄孤轮细腻轻，翠篷十载伴君行。撚时解转蟾蜍魄，抛处能啼络纬声。七里滩波喧一舍，五云溪月静三更。牛衣鲋足和蓑睡，谁信人间有利名。一线飘然下碧塘，溪翁无语远相望。蓑衣旧去烟披重，箬笠新来雨打香。白鸟白莲为梦寐，清风清月是家乡。明朝有物充君信，木審酒三瓶寄夜航。尽日悠然舴艋轻，小轮声细雨溟溟。三寻丝带桐江烂，一寸钩含笠泽腥。用近詹何传钓法，收和范蠡养鱼经。孤篷半夜无余事，应被严滩聒酒醒。
夏景冲澹偶然作二首:祗隈蒲褥岸乌纱，味道澄怀景便斜。红印寄泉惭郡守，青筐与笋愧僧家。茗炉尽日烧松子，书案经时剥瓦花。园吏暂栖君莫笑，不妨犹更著南华。一室无喧事事幽，还如贞白在高楼。天台画得千回看，湖目芳来百度游。无限世机吟处息，几多身计钓前休。他年谒帝言何事，请赠刘伶作醉侯。
送李明府之任海南:五羊城在蜃楼边，墨绶垂腰正少年。山静不应闻屈鸟，草深从使翳贪泉。蟹奴晴上临潮槛，燕婢秋随过海船。一事与君消远宦，乳蕉花发讼庭前。
吴中言怀寄南海二同年:曲水分飞岁已赊，东南为客各天涯。退公只傍苏劳竹，移宴多随末利花。铜鼓夜敲溪上月，布帆晴照海边霞。三年谩被鲈鱼累，不得横经侍绛纱。
新秋即事三首:痴号多于顾恺之，更无余事可从知。酒坊吏到常先见，鹤料符来每探支。凉后每谋清月社，晚来专赴白莲期。共君无事堪相贺，又到金齑玉鲙时。堪笑高阳病酒徒，幅巾潇洒在东吴。秋期净扫云根瘦，山信回缄乳管粗。白月半窗抄朮序，清泉一器授芝图。乞求待得西风起，尽挽烟帆入太湖。露槿风杉满曲除，高秋无事似云庐。醉多已任家人厌，病久还甘吏道疏。青桂巾箱时寄药，白纶卧具半抛书。君卿唇舌非吾事，且向江南问鳆鱼。
寄毗陵魏处士朴:文籍先生不肯官，絮巾冲雪把鱼竿。一堆方册为侯印，三级幽岩是将坛。醉少最因吟月冷，瘦多偏为卧云寒。兔皮衾暖篷舟稳，欲共谁游七里滩。
腊后送内大德从勖游天台:讲散重云下九天，大君恩赐许随缘。霜中一钵无辞乞，湖上孤舟不废禅。梦入琼楼寒有月，行过石树冻无烟。他时瓜镜知何用，吴越风光满御筵。
送董少卿游茅山:名卿风度足杓斜，一舸闲寻二许家。天影晓通金井水，山灵深护玉门沙。空坛礼后销香母，阴洞缘时触乳花。尽待于公作廷尉，不须从此便餐霞。
伤开元观顾道士:协晨宫上启金扉，诏使先生坐蜕归。鹤有一声应是哭，丹无余粒恐潜飞。烟凄玉笥封云篆，月惨琪花葬羽衣。肠断雷平旧游处，五芝无影草微微。
醉中即席赠润卿博士:适越游吴一散仙，银瓶玉柄两翛然。茅山顶上携书簏，笠泽心中漾酒船。桐木布温吟倦后，桃花饭熟醉醒前。谢安四十余方起，犹自高闲得数年。
偶留羊振文先辈及一二文友小饮日休以眼病…因成四韵:谢庄初起恰花晴，强侍红筵不避觥。久断杯盂华盖喜，忽闻歌吹谷神惊。褵褷正重新开柳，呫嗫难通乍啭莺。犹有僧虔多蜜炬，不辞相伴到天明。
重送:云涛万里最东头，射马台深玉署秋。无限属城为裸国，几多分界是亶州。取经海底开龙藏，诵咒空中散蜃楼。不奈此时贫且病，乘桴直欲伴师游。
鸳鸯二首:双丝绢上为新样，连理枝头是故园。翠浪万回同过影，玉沙千处共栖痕。若非足恨佳人魄，即是多情年少魂。应念孤飞争别宿，芦花萧瑟雨黄昏。钿鎞雕镂费深功，舞妓衣边绣莫穷。无日不来湘渚上，有时还在镜湖中。烟浓共拂芭蕉雨，浪细双游菡萏风。应笑豪家鹦鹉伴，年年徒被锁金笼。
和鲁望风人诗三首:刻石书离恨，因成别后悲。莫言春茧薄，犹有万重思。镂出容刀饰，亲逢巧笑难。日中骚客佩，争奈即阑干。江上秋声起，从来浪得名。逆风犹挂席，若不会凡情。
馆娃宫怀古五绝:绮閤飘香下太湖，乱兵侵晓上姑苏。越王大有堪羞处，只把西施赚得吴。郑妲无言下玉墀，夜来飞箭满罘罳。越王定指高台笑，却见当时金镂楣。半夜娃宫作战场，血腥犹杂宴时香。西施不及烧残蜡，犹为君王泣数行。素袜虽遮未掩羞，越兵犹怕伍员头。吴王恨魄今如在，只合西施濑上游。响屟廊中金玉步，采蘋山上绮罗身。不知水葬今何处，溪月弯弯欲效颦。
寄题天台国清寺齐梁体:十里松门国清路，饭猿台上菩提树。怪来烟雨落晴天，元是海风吹瀑布。
咏蟹:未游沧海早知名，有骨还从肉上生。莫道无心畏雷电，海龙王处也横行。
苦雨中又作四声诗寄鲁望。平入声:羁栖愁霖中，缺宅屋木恶。荷倾还惊鱼，竹滴复触鹤。闲僧千声琴，宿客一笈药。悠然思夫君，忽忆蜡屐著。
奉和鲁望寒日古人名一绝:北顾欢游悲沈宋，南徐陵寝叹齐梁。水边韶景无穷柳，寒被江淹一半黄。
夜会问答十:寒夜清，帘外迢迢星斗明。况有萧闲洞中客，吟为紫凤呼凰声。瘿木杯，杉赘楠瘤刳得来。莫怪家人畔边笑，渠心只爱黄金罍。落霞琴，寥寥山水扬清音。玉皇仙驭碧云远，空使松风终日吟。莲花烛，亭亭嫩蕊生红玉。不知含泪怨何人，欲问无由得心曲。金火障，红兽飞来射罗幌。夜来斜展掩深炉，半睡芙蓉香荡漾。忆山月，前溪后溪清复绝。看看又及桂花时，空寄子规啼处血。锦鲸荐，碧香红腻承君宴。几度闲眠却觉来，彩鳞飞出云涛面。怀溪云，漠漠闲笼鸥鹭群。有时日暮碧将合，还被鱼舟来触分。霜中笛，落梅一曲瑶华滴。不知青女是何人，三奏未终头已白。月下桥，风外拂残衰柳条。倚栏杆处独自立，青翰何人吹玉箫？
读襄阳耆旧传，因作诗五百言寄皮袭美:汉皋古来雄，山水天下秀。高当轸翼分，化作英髦囿。暴秦之前人，灰灭不可究。自从宋生贤，特立冠耆旧。离骚既日月，九辩即列宿。卓哉悲秋辞，合在风雅右。庞公乐幽隐，辟聘无所就。只爱鹿门泉，泠泠倚岩漱。孔明卧龙者，潜伏躬耕耨。忽遭玄德云，遂起鳞角斗。三胡皆皆峻，二习名亦茂。其余文武家，相望如斥堠。缅思齐梁降，寂寞寡清胄。凝融为漪澜，复结作莹琇。不知粹和气，有得方大受。将生皮夫子，上帝可其奏。并包数公才，用以殿厥后。尝闻儿童岁，嬉戏陈俎豆。积渐开词源，一派分万溜。先崇丘旦室，大惧隳结构。次补荀孟垣，所贵亡罅漏。仰瞻三皇道，虮虱在宇宙。却视五霸图，股掌弄孩幼。或能醢髋髀，或与翼雏鷇。或喜掉直舌，或乐斩邪脰。或耨鉏翳荟，或整理错谬。或如百千骑，合沓原野狩。又如晓江平，风死波不皱。幽埋力须掘，遗落赀必购。乃于文学中，十倍猗顿富。囊乏向咸镐，马重迟步骤。专场射策时，缚虎当羿彀。归来把通籍，且作高堂寿。未足逞戈矛，谁云被文绣？从知偶东下，帆影拂吴岫。物象悉摧藏，精灵畏雕镂。伊余抱沈疾，憔悴守圭窦。方推洪范畴，更念大玄首。陈诗采风俗，学古穷篆籀。朝朝贳薪米，往往逢责诟。既被邻里轻，亦为妻子陋。持冠适瓯越，敢怨不得售。窘若晒沙鱼，悲如哭霜狖。唯君枉车辙，以逐海上臭。披襟两相对，半夜忽白昼。执热濯清风，忘忧饮醇酎。驱为文翰侣，驽皂参骥厩。有时谐宫商，自喜真邂逅。道孤情易苦，语直诗还瘦。藻匠如见酬，终身致怀袖。
奉酬袭美先辈初夏见寄次韵:积雨晦皋圃，门前烟水平。蘋蘅增遥吹，枕席分余清。村旆诧酒美，赊来满鋞程。未必减宣子，何羡谢公荣。借宅去人远，败墙连古城。愁鸱占枯枿，野鼠趋前楹。昨日云破损，晚林先觉晴。幽篁倚微照，碧粉含疏茎。蠹简有遗字，先琴无泛声。蚕寒茧尚薄，燕喜雏新成。览物正摇思，得君初夏行。诚明复散诞，化匠安能争！海浪刷三岛，天风吹六英。洪崖领玉节，坐使虚音生。吾祖傲洛客，因言几为伧。末裔实渔者，敢怀干墨卿。唯思钓璜老，遂得持竿情。何须乞鹅炙，岂在斟羊羹。畦蔬与瓮醁，便可相携迎。蟠木几甚曲，笋皮冠且轻。闲心放羁靮，醉脚从欹倾。一径有余远，一窗有余明。秦皇苦不达，天下何足并。
奉和袭美二游诗。徐诗:尝闻四书曰，经史子集焉。苟非天禄中，此事无由全。自从秦火来，历代逢迍邅。汉祖入关日，萧何为政年。尽力取图籍，遂持天下权。中兴熹平时，教化还相宣。立石刻五经，置于太学前。贼卓乱王室，君臣如转圜。洛阳且煨烬，载籍宜为烟。逮晋武革命，生民才息肩。惠怀亟寡昧，戎羯俄腥膻。已觉天地闭，竞为东南迁。日既不暇给，坟索何由专？尔后国脆弱，人多尚虚玄。任学者得谤，清言者为贤。直至沈范辈，始家藏简编。御府有不足，仍令就之传。梁元渚宫日，尽取如蚳蝝。兵威忽破碎，焚爇无遗篇。近者隋后主，搜罗势骈阗。宝函映玉轴，彩翠明霞鲜。伊唐受命初，载史声连延。砥柱不我助，惊波涌沦涟。遂令因去书，半在余浮泉。贞观购亡逸，蓬瀛渐周旋。炅然东壁光，与月争流天。伟矣开元中，王道真平平。八万五千卷，一一皆涂铅。人间盛传写，海内奔穷研。目云西斋书，有过东皋田。吾闻徐氏子，奕世皆才贤。因知遗孙谋，不在黄金钱。插架几万轴，森森若戈鋋。风吹签牌声，满室铿锵然。佳哉鹿门子，好问如除□。倏来参卿处，遂得参卿怜。开怀展橱簏，唯在性所便。素业已千仞，今为峻云巅。雄才旧百派，相近浮日川。君抱王佐图，纵步凌陶甄。他时若报德，谁在参卿先？
奉和袭美二游诗。任诗:吴之辟疆园，在昔胜概敌。前闻富修竹，后说纷怪石。风烟惨无主，载祀将六百。草色与行人，谁能问遗迹？不知清景在，尽付任君宅。却是五湖光，偷来傍檐隙。出门向城路，车马声躏跞。入门望亭隈，水木气岑寂。犨墙绕曲岸，势似行无极。十步一危梁，乍疑当绝壁。池容澹而古，树意苍然僻。鱼惊尾半红，鸟下衣全碧。斜来岛屿隐，恍若潇湘隔。雨静持残丝，烟消有余脉。朅来任公子，摆落名利役。虽将禄代耕，颇爱巾随策。秋笼支遁鹤，夜榻戴颙客。说史足为师，谭禅差作伯。君多鹿门思，到此情便适。偶荫桂堪帷，纵吟苔可席。顾余真任诞，雅遂中心获。但知醉还醒，岂知玄尚曰？甘闲在鸡口，不贵封龙额。即此自怡神，何劳谢公屐！
次追和清远道士诗韵:一代先后贤，声容剧河汉。况兹迈古士，复历苍崖窜。辰经几十万，邈与灵寿玩。海岳尚推移，都鄙固芜漫。羸僧下高阁，独鸟没远岸。啸初风雨来，吟余钟呗乱。如何炼精魄，万祀忽欲半。宁为断臂忧，肯作秋柏散。吾闻酆宫内，日月自昏旦。左右修文郎，纵横洒篇翰。斯人久冥漠，得不垂慨叹。庶或有神交，相从重兴赞。
补沈恭子诗:灵质贯轩昊，遐年越商周。自然失远裔，安得怨寡俦。我亦小国胤，易名惭见优。虽非放旷怀，雅奉逍遥游。携手桂枝下，属词山之幽。风雨一以过，林麓飒然秋。落日倚石壁，天寒登古丘。荒泉已无夕，败叶翳不流。乱翠缺月隐，衰红清露愁。览物性未逸，反为情所囚。异才偶绝境，佳藻穷冥搜。虚倾寂寞音，敢作杂佩酬。
奉和袭美初夏游楞伽精舍次韵:吴都涵汀洲，碧液浸郡郭。微雨荡春醉，上下一清廓。奇踪欲探讨，灵物先瘵瘼。飘然兰叶舟，旋倚烟霞泊。吟谭乱篙舻，梦寐杂巘崿。纤情不可逃，洪笔难暂阁。岂知楞伽会，乃在山水箔。金仙著书日，世界名极乐。薝卜冠诸香，琉璃代华垩。禽言经不辍，象口川宁涸。万善峻为城，巉巉扞群恶。清晨欲登造，安得无自愕。险穴骇坤牢，高萝挂天笮。池容淡相向，蛟怪如可摸。苔蔽石髓根，蒲差水心锷。岚侵答摩髻，日照狻猊络。仰首乍眩施，回眸更辉火霍。檐端凝飞羽，磴外浮碧落。到回解风襟，临幽濯云屩。尘机性非便，静境心所著。自取海鸥知，何烦尸祝酢。峰围震泽岸，翠浪舞绡幕。潋滟岂尧遭，嶘嵃非禹凿。潜听钟梵处，别有松桂壑。霭重灯不光，泉寒网犹薄。僮能蹑孤刹，鸟惯亲摐铎。服道身可遗，乞闲心已诺。人间亦何事，万态相毒蠚。战垒竞高深，儒衣谩褒博。宣尼名位达，未必春秋作。管氏包霸图，须人解其缚。伊余采樵者，蓬藋方索寞。近得风雅情，聊将圣贤度。多君富遒采，识度两清恪。讵宠生灭词，肯教夷夏错。未为尧舜用，且向烟霞托。我亦摆尘埃，他年附鸿鹤。
奉和袭美公斋四咏次韵。小松:擢秀逋客岩，遗根飞鸟径。因求饰清閟，遂得辞危夐。贞同柏有心，立若珠无胫。枝形短未怪，鬣数差难定。况密三天风，方遵四时柄。那兴培塿叹，免答邻里病。微霜静可分，片月疏堪映。奇当虎头笔，韵叶通明性。会拂阳乌胸，抡才膺帝命。
奉和袭美公斋四咏次韵。新竹:别坞破苔藓，严城树轩楹。恭闻禀璇玑，化质离青冥。色可定鸡颈，实堪招凤翎。立窥五岭秀，坐对三都屏。晴月窈窕入，曙烟霏微生。昔者尚借宅，况来处宾庭。金罍纵倾倒，碧露还鲜醒。若非抱苦节，何以偶惟馨。徐观稚龙出，更赋锦苞零。
奉和袭美太湖诗二十首。入林屋洞:知名十小天，林屋当第九。题之为左神，理之以天后。魁堆辟邪辈，左右专备守。自非方瞳人，不敢窥洞口。唯君好奇士，复啸忘情友。致伞在风林，低冠入云窦。中深剧苔井，傍坎才药臼。石角忽支颐，藤根时束肘。初为大幽怖，渐见微明诱。屹若造灵封，森如达仙薮。尝闻白芝秀，状与琅花偶。又坐紫泉光，甘如酌天酒。何人能挹嚼，饵以代浆糗。却笑探五符，徒劳步双斗。真君不可见，焚盥空迟久。眷恋玉碣文，行行但回首。
奉和袭美太湖诗二十首。雨中游包山精舍:包山信神仙，主者上真职。及栖钟梵侣，又是清凉域。乃知烟霞地，绝俗无不得。岩开一径分，柏拥深殿黑。僧闲若图画，像古非雕刻。海客施明珠，湘蕤料净食。有鱼皆玉尾，有乌尽金臆。手携鞞铎佉，若在中印国。千峰残雨过，万籁清且极。此时空寂心，可以遗智识。知君战未胜，尚倚功名力。却下听经徒，孤帆有行色。
奉和袭美太湖诗二十首。缥缈峰:左右皆跳岑，孤峰挺然起。因思缥缈称，乃在虚无里。清晨跻磴道，便是孱颜始。据石即更歌，遇泉还徙倚。花奇忽如荐，树曲浑成几。乐静烟霭知，忘机猿狖喜。频攀峻过斗，末造平如砥。举首阂青冥，回眸聊下视。高帆大于鸟，广墠才类蚁。就此微茫中，争先未尝已。葛洪话刚气，去地四千里。苟能乘之游，止若道路耳。吾将自峰顶，便可朝帝扆。尽欲活群生，不唯私一己。超骑明月蜍，复弄华星蕊。却下蓬莱巅，重窥清浅水。身为大块客，自号天随子。他日向华阳，敲云问名氏。
奉和袭美太湖诗二十首。上真观:尝闻升三清，真有上中下。官居乘佩服，一一自相亚。霄裙或霞粲，侍女忽玉姹。坐进金碧腴，去驰飙欻驾。今来上真观，恍若心灵讶。只恐暂神游，又疑新羽化。风余撼朱草，云破生瑶榭。望极觉波平，行虚信烟藉。闲开飞龟帙，静倚宿凤架。俗状既能遗，尘冠聊以卸。人间方大火，此境无朱夏。松盖荫日车，泉绅垂天罅。穷幽不知倦，复息芝园舍。锵佩引凉姿，焚香礼遥夜。无情走声利，有志依闲暇。何处好迎僧，希将石楼借。
奉和袭美太湖诗二十首。崦里:山横路若绝，转楫逢平川。川中水木幽，高下兼良田。沟塍堕微溜，桑柘含疏烟。处处倚蚕箔，家家下鱼筌。騃犊卧新艹奴，野禽争折莲。试招搔首翁，共语残阳边。今来九州内，未得皆恬然。贼阵始吉语，狂波又凶年。吾翁欲何道，守此常安眠。笑我掉头去，芦中闻刺船。余知隐地术，可以齐真仙。终当从之游，庶复全于天。
杂讽九首:红蚕缘枯桑，青茧大如瓮。人争捩其臂，羿矢亦不中。微微待贤禄，一一希入梦。纵操上古言，口噤难即贡。蛟龙在怒水，拔取牙角弄。丹穴如可游，家家畜孤凤。凶门尚儿戏，战血波澒溶。社鬼苟有灵，谁能遏秋恸。童麋来触犀，德力不相及。伊无惬心事，只有碎首泣。况将鹏虱校，数又百与十。攻如饿鸱叫，势若脱兔急。斯为朽关键，怒荦抉以入。年来横干戈，未见拔城邑。得非佐饔者，齿齿待啜汁。羁维豪杰辈，四骇方少絷。此皆乘时利，纵舍在呼吸。吾欲斧其吭，无雷动幽蛰。鴚鹅惨于冰，陆立怀所适。斯人道仍閟，不得不呜呃。当时布衣士，亦作天子客。至今东方生，满口自夸白。终为万乘交，谈笑无所隔。致君非有书，乃是尧舜画。只今侯门峻，日扫贫贱迹。朝趋九韶音，暮列五鼎食。如闻恭俭语，謇謇事夕惕。可拍伊牧肩，功名被金石。赤舌可烧城，谗邪易为伍。诗人疾之甚，取俾投豺虎。长风吹窾木，始有音韵吐。无木亦无风，笙簧由喜怒。女娲炼五石，天缺犹可补。当其利口衔，罅漏不复数。元精遗万类，双目如牖户。非是既相参，重瞳亦为瞽。东南有狂兕，猎者西北矢。利尘白冥冥，独此清夜止。无人语其事，偶坐窥天纪。安得东壁明，洪洪用坟史。搜扬好古士，一以罄云水。流堪洒菁英，风足去稗秕。如能出奇计，坐可平贼垒。徐陈羲皇道，高驾太平轨。攫疏成特雄，濯垢为具美。贡贤当上赏，景福视所履。永播南熏音，垂之万年耳。有檗何青青，空城雪霜里。千林尽枯槁，苦节独不死。他遭匠石顾，总入牺黄美。遂得保天年，私心未为耻。高从宿枭怪，下亦容蝼蚁。大厦若抡材，亭亭托君子。左右佩剑者，彼此亦相笑。趋时与闭门，喧寂不同调。潜机取声利，自许臻乎妙。志士以神窥，惭然真可吊。天之发遐籁，大小随万窍。魁其垆冶姿，形质惟所召。鼗笙磬竽瑟，是必登清庙。伊圣不可欺，谁能守蓬藋？横笛喝秋风，清商入疏越。君居不夜城，肯怨孤戍月。吴兵甚犀利，太白光突兀。日已费千金，廑闻侵一拨。岂无恶年少，纵酒游侠窟。募为敢死军，去以枭叛卒。岂无中林士，贯穿学问骨。兵法五十家，浩荡如溟渤。高悬鹿皮睡，清涧时依樾。分已诺烟霞，全遗事干谒。既非格猛兽，未可轻华发。北面师其谋，几能止征伐。何妨秦堇勇，又有曹刿说。尧舜尚询刍，公乎听无忽。朝为壮士歌，暮为壮士歌。壮士心独苦，傍人谓之何。古铁久不快，倚天无处磨。将来易水上，犹足生寒波。捷可搏飞狖，健能超橐驼。群儿被坚利，索手安冯河。惊飙扫长林，直木谢椭科。严霜冻大泽，僵龙不如蛇。昔者天血碧，吾徒安叹嗟。
村夜二篇:江上冬日短，裴回草堂暝。鸿当绝塞来，客向孤村病。绵绵起归念，咽咽兴微咏。菊径月方高，橘斋霜已并。盘餐蔬粟粗，史籍签牌盛。目冷松桂寒，耳喧儿女竞。开瓶浮蚁绿，试笔秋毫劲。昼户亦重关，寒屏递相映。诗从骚雅得，字向铅椠正。遇敌舞蛇矛，逢谈捉犀柄。无名升甲乙，有志扶荀孟。守道希昔贤，为文通古圣。幽忧废长剑，憔悴惭清镜。只会鱼鸟情，讵知时俗性。浮虚多徇势，老懒图历聘。既不务人知，空余乐天命。吾家在田野，家事苦辽夐。耕稼一以微，囷仓自然罄。愁襟风叶乱，独坐灯花迸。明发成浩歌，谁能少倾听？世既贱文章，归来事耕稼。伊人著农道，我亦赋田舍。所悲劳者苦，敢用词为诧。只效刍牧言，谁防轻薄骂。嘻今居宠禄，各自矜雄霸。堂上考华钟，门前伫高驾。纤洪动丝竹，水陆供鲙炙。小雨静楼台，微风动兰麝。吹嘘川可倒，眄睐花争姹。万户膏血穷，一筵歌舞价。安知勤播植，卒岁无闲暇。种以春鳸初，获从秋隼下。专专望穜稑，搰搰条桑柘。日晏腹未充，霜繁体犹裸。平生守仁义，所疾唯狙诈。上诵周孔书，沈溟至酣藉。岂无致君术，尧舜不上下。岂无活国方，颇牧齐教化。蛟龙任干死，云雨终不借。羿臂束如囚，徒劳夸善射。才能诮箕斗，辩可移嵩华。若与甿辈量，饥寒殆相亚。长吟倚清瑟，孤愤生遥夜。自古有遗贤，吾容偏称谢。
记事:本作渔钓徒，心将遂疏放。苦为饥寒累，未得恣闲畅。去年十二月，身住霅溪上。病里贺丰登，鸡豚聊馈饷。巍峨卞山雪，凝冽不可向。瘦骨倍加寒，徒为厚缯纩。晴来露青霭，千仞缺寻丈。卧恐玉华销，时时推枕望。虽然营卫困，亦觉精神王。把笔强题诗，粗言瑰怪状。吴兴郑太守，文律颇清壮。凤尾与鲸牙，纷披落杂唱。缄书寄城内，搪突无以况。料峭采莲船，纵横簸天浪。方倾谢公酒，忽值庄生丧。默默阻音徽，临风但惆怅。春归迨秋末，固自婴微恙。岁晏弗躬亲，何由免欺诳。今来观刈获，乃在松江并。门外两潮过，波澜光荡漾。都缘新卜筑，是事皆草创。尔后如有年，还应惬微尚。天高气味爽，野迥襟怀旷。感物动牢愁，愤时频肮脏。平生乐篇翰，至老安敢忘。骏骨正牵盐，玄文终覆酱。嗟今多赤舌，见善惟蔽谤。忖度大为防，涵容宽作量。图书筐簏外，关眼皆賸长。饿隶亦胜无，薄田家所仰。稍离饥寒患，学古真可强。圣道庶经营，世途多踉跄。近闻天子诏，复许私酝酿。促使舂酒材，呼儿具盆盎。宵长拥吟褐，日晏开书幌。我醉卿可还，陶然似元亮。
孤雁:我生天地间，独作南宾雁。哀鸣慕前侣，不免饮啄晏。虽蒙小雅咏，未脱鱼网患。况是婚礼须，忧为弋者篡。晴鸢争上下，意气苦凌慢。吾常吓鸳雏，尔辈安足讪。回头语晴鸢，汝食腐鼠惯。无异驽骀群，恋短豆皂栈。岂知潇湘岸，葭菼蘋萍间。有石形状奇，寒流古来湾。闲看麋鹿志，了不忧刍豢。世所重巾冠，何妨野夫丱。骚人夸蕙芷，易象取陆苋。漆园逍遥篇，中亦载斥鷃。汝惟材性下，嗜好不可谏。身虽慕高翔，粪壤是盻盼。或闻通鬼魅，怪祟立可辩。硩蔟书尚存，宁容恣妖幻。
南泾渔父:予方任疏慵，地僻即所好。江流背村落，偶往心已嫪。田家相去远，岑寂且纵傲。出户手先筇，见人头未帽。南泾有渔父，往往携稚造。问其所以渔，对我真蹈道。我初簎鱼鳖，童丱至于耄。窟穴与生成，自然通壸奥。孜孜戒吾属，天物不可暴。大小参去留，候其孳养报。终朝获鱼利，鱼亦未常耗。同覆天地中，违仁辜覆焘。余观为政者，此意谅难到。民皆死搜求，莫肯兴愍悼。今年川泽旱，前岁山源潦。牒诉已盈庭，闻之类禽噪。譬如死鸡鹜，岂不容乳抱。孟子讥宋人，非其揠苗躁。吾嘉渔父旨，雅叶贤哲操。倘遇采诗官，斯文诚敢告。
别离:丈夫非无泪，不洒离别间。杖剑对尊酒，耻为游子颜。蝮蛇一螫手，壮士即解腕。所志在功名，离别何足叹。
渔具诗。种鱼:凿池收赪鳞，疏疏置云屿。还同汗漫游，遂以江湖处。如非一神守，潜被蛟龙主。蛟龙若无道，跛鳖亦可御。
樵人十咏。樵家:草木黄落时，比邻见相喜。门当清涧尽，屋在寒云里。山棚日才下，野灶烟初起。所谓顺天民，唐尧亦如此。
樵人十咏。樵火:积雪抱松坞，蠹根然草堂。深炉与远烧，此夜仍交光。或似坐奇兽，或如焚异香。堪嗟宦游子，冻死道路傍。
樵人十咏。樵歌:纵调为野吟，徐徐下云磴。因知负樵乐，不减援琴兴。出林方自转，隔水犹相应。但取天壤情，何求郢人称。
奉和袭美酒中十咏。酒星:万古醇酎气，结而成晶荧。降为嵇阮徒，动与尊罍并。不独祭天庙，亦应邀客星。何当八月槎，载我游青冥。
奉和袭美酒中十咏。酒旗:摇摇倚青岸，远荡游人思。风欹翠竹杠，雨澹香醪字。才来隔烟见，已觉临江迟。大旆非不荣，其如有王事。
奉和袭美茶具十咏。茶籝:金刀劈翠筠，织似波文斜。制作自野老，携持伴山娃。昨日斗烟粒，今朝贮绿华。争歌调笑曲，日暮方还家。
江湖散人歌:江湖散人天骨奇，短发搔来蓬半垂。手提孤篁曳寒茧，口诵太古沧浪词。词云太古万万古，民性甚野无风期。夜栖止与禽兽杂，独自构架纵横枝。因而称曰有巢氏，民共敬贵如君师。当时只效乌鹊辈，岂是有意陈尊卑。无端后圣穿凿破，一派前导千流随。多方恼乱元气死，日使文字生奸欺。圣人事业转销耗，尚有渔者存熙熙。风波不独困一士，凡百器具皆能施。罛疏沪腐鲈鳜脱，止失检驭无谗疵。人间所谓好男子，我见妇女留须眉。奴颜婢膝真乞丐，反以正直为狂痴。所以头欲散，不散弁峨巍。所以腰欲散，不散珮陆离。行散任之适，坐散从倾欹；语散空谷应，笑散春云披；衣散单复便，食散酸咸宜；书散浑真草，酒散甘醇醨；屋散势斜直，树散行参差；客散忘簪屦，禽散虚笼池。物外一以散，中心散何疑？不共诸侯分邑里，不与天子专隍陴。静则守桑柘，乱则逃妻儿。金镳贝带未尝识，白刃杀我穷生为。或闻蕃将负恩泽，号令铁马如风驰。大君年小丞相少，当轴自请都旌旗。神锋悉出羽林仗，缋画日月蟠龙螭。太宗基业甚牢固，小丑背叛当歼夷。禁军近自肃宗置，抑遏辅国争雄雌。必然大段剪凶逆，须召劲勇持军麾。四方贼垒犹占地，死者暴骨生寒饥。归来辄拟荷锄笠，诟吏已责租钱迟。兴师十万一日费，不啻千金何以支。只今利口且箕敛，何暇俯首哀惸嫠。均荒补败岂无术，布在方册撑颓隵。冰霜襦袴易反掌。白面诸郎殊不知。江湖散人悲古道，悠悠幸寄羲皇傲。官家未议活苍生，拜赐江湖散人号。
五歌。水鸟:水鸟山禽虽异名，天工各与双翅翎。雏巢吞啄即一例，游处高卑殊不停。则有觜铍爪戟劲立直视者，击搏挽裂图膻腥。如此等色恣豪横，耸身往往凌青冥。为人罗绊取材力，韦鞲彩绶悬金铃。三驱不以鸟捕鸟，矢下先得闻诸经。超然可继义勇后，恰似有志行天刑。鸥闲鹤散两自遂，意思不受人丁宁。今朝棹倚寒江汀，舂鉏翡翠参
五歌。食鱼:江南春旱鱼无泽，岁晏未曾腥鼎鬲。今朝有客卖鲈鲂，手提见我长于尺。呼儿舂取红莲米，轻重相当加十倍。且作吴羹助早餐，饱卧晴檐曝寒背。横戈负羽正纷纷，只用骁雄不用文。争如晓夕讴吟样，好伴沧洲白鸟群。
丁隐君歌:华阳道士南游归，手中半卷青萝衣。自言逋客持赠我，乃是钱塘丁翰之。连江大抵多奇岫，独话君家最奇秀。盘烧天竺春笋肥，琴倚洞庭秋石瘦。草堂暗引龙泓溜，老树根株若蹲兽。霜浓果熟未容收，往往儿童杂猿狖。去岁猖狂有黄寇，官军解散无人斗。满城奔迸翰之闲，只把枯松塞圭窦。前度相逢正卖文，一钱不直虚云云。今来利作采樵客，可以抛身麋鹿群。丁隐君，丁隐君，叩头且莫变名氏，即日更寻丁隐君。
鹤媒歌:偶系渔舟汀树枝，因看射鸟令人悲。盘空野鹤忽然下，背翳见媒心不疑。媒闲静立如无事，清唳时时入遥吹。裴回未忍过南塘，且应同声就同类。梳翎宛若相逢喜，只怕才来又惊起。窥鳞啄藻乍低昂，立定当胸流一矢。媒欢舞跃势离披，似谄功能邀弩儿。云飞水宿各自物，妒侣害群犹尔为。而况世间有名利，外头笑语中猜忌。君不见荒陂野鹤陷良媒，同类同声真可畏。
战秋辞:八月空堂，前临隙荒。抽关散扇，晨乌未光。左右物态，森疏强梁。天随子爽駴恂栗，恍军庸之我当。濠然而沟，垒然而墙。纛然而桂，队然而篁。杉巉攒矛，蕉标建常。槁艾矢束，矫蔓弦张。蛙合助吹，鸟分启行。若革进而金止，固违阴而就阳。无何，云颜师，风旨伯。苍茫惨澹，隳危摵划。烟蒙上焚，雨阵下棘。如濠者注，如垒者辟；如纛者亚，如队者析；如矛者折，如常者拆；如矢者仆，如弦者磔；如吹者喑，如行者惕。石有发兮尽累，木有耳兮咸馘。云风雨烟，乘胜之势骄；杉篁蕉蔓，败北之气摵。天随子曰：吁，秋无神则已，如其有神，吾为尔羞之。南北畿圻，盗兴五期。方州大都，虎节龙旗。瓦解冰碎，瓜分豆离。斧抵耋老，干穿乳儿。昨宇今烬，朝人暮尸。万犊一啖，千仓一炊。扰践边朔，歼伤蜑夷。制质守帅，披攘城池。弓弮不刓，甲缀不离。凶渠歌笑，裂地无疑。天有四序，秋为司刑。少昊负扆，亲朝百灵。蓐收相臣，太白将星。可霾可电，可风可霆。可堑溺颠陷，可夭札迷冥。曾忘鏖剪，自意澄宁。苟蜡礼之云责，触天怒而谁丁，奈何欺荒庭？凌坏砌，摋崇茝，批宿蕙，揭编茅而逞力，断纬萧而作势，不过约弱欹垂，戕残废替。可谓弃其本而趋其末，舍其大而从其细也。辞犹未已，色若愧耻，于是堕者止，偃者起。
四明山诗。石窗:石窗何处见，万仞倚晴虚。积霭迷青琐，残霞动绮疏。山应列圆峤，宫便接方诸。只有三奔客，时来教隐书。
四明山诗。鞠侯:何事鞠侯名，先封在四明。但为连臂饮，不作断肠声。野蔓垂缨细，寒泉佩玉清。满林游宦子，谁为作君卿。
奉和袭美赠魏处士五贶诗。五泻舟:样自桐川得，词因隐地成。好渔翁亦喜，新白鸟还惊。沙际拥江沫，渡头横雨声。尚应嫌越相，遗祸不遗名。
袭美见题郊居十首，因次韵酬之以伸荣谢:近来唯乐静，移傍故城居。闲打修琴料，时封谢药书。夜停江上鸟，晴晒箧中鱼。出亦图何事，无劳置栈车。倩人医病树，看仆补衡茅。散发还同阮，无心敢慕巢。简便书露竹，尊待破霜匏。日好林间坐，烟萝近欲交。倭僧留海纸，山匠制云床。懒外应无敌，贫中直是王。池平鸥思喜，花尽蝶情忙。欲问新秋计，菱丝一亩强。故山空自掷，当路竟谁知。只有经时策，全无养拙资。病深怜灸客，炊晚信樵儿。谩欲陈风俗，周官未采诗。福地能容堑，玄关讵有扉。静思琼版字，闲洗铁筇衣。鸟破凉烟下，人冲暮雨归。故园秋草梦，犹记绿微微。水影沉鱼器，邻声动纬车。燕轻捎坠叶，蜂懒卧燋花。说史评诸例，论兵到百家。明时如不用，归去种桑麻。禹穴奇编缺，雷平异境残。静吟封箓检，归兴削帆竿。白石堪为饭，青萝好作冠。几时当斗柄，同上步罡坛。强起披衣坐，徐行处暑天。上阶来斗雀，移树去惊蝉。莫问盐车骏，谁看酱瓿玄。黄金如可化，相近买云泉。野入青芜巷，陂侵白竹门。风高开栗刺，沙浅露芹根。迸鼠缘藤桁，饥乌立石盆。东吴虽不改，谁是武王孙。疏慵真有素，时势尽无能。风月虽为敌，林泉幸未憎。酒材经夏阙，诗债待秋征。只有君同癖，闲来对曲肱。
送延陵张宰:春尽未离关，之官亦似闲。不嫌请薄俸，为喜带名山。默祷三真后，高吟十字还。只应江上鸟，时下讼庭间。
奉和袭美新秋言怀三十韵次韵:身闲唯爱静，篱外是荒郊。地僻怜同巷，庭喧厌累巢。岸声摇舴艋，窗影辨蟏蛸。径只溪禽下，关唯野客敲。竹冈从古凸，池缘本来幽页。早藕擎霜节，凉花束紫梢。渔情随锤网，猎兴起鸣髇。好梦经年说，名方著处抄。才疏惟自补，技痒欲谁抓？窗静常悬杂，鞭闲不正鞘。山衣轻斧藻，天籁逸弦匏。蕙转风前带，桃烘雨后胶。藓干黏晚砌，烟湿动晨庖。沉约便图籍，扬雄重酒肴。目曾窥绝洞，耳不犯征铙。历外穷飞朔，蓍中记伏爻。石林空寂历，云肆肯哓譊？松桂何妨蠹，龟龙亦任嘲。未能丹作髓，谁相紫为胞。莫把荣枯异，但和大小包。由弓猿不捷，梁圈虎忘虓。旧友怀三益，关山阻二崤。道随书簏古，时共钓轮抛。好作忘机士，须为莫逆交。看君驰谏草，怜我卧衡茅。出处虽冥默，薰莸肯溷殽。岸沙从鹤印，崖蜜劝人摷。白菌盈枯枿，黄精满绿筲。仙因隐居信，禅是净名教。勿谓江湖永，终浮一大瓟。
忆袭美洞庭观步奉和次韵:闻君游静境，雅具更摐摐。竹伞遮云径，藤鞋踏藓矼。杖斑花不一，尊大瘿成双。水鸟行沙屿，山僧礼石幢。已甘三秀味，谁念百牢腔。远棹投何处，残阳到几窗。仙谣珠树曲，村饷白醅缸。地里方吴会，人风似冉厖。探幽非遁世，寻胜肯迷邦。为读江南传，何贤过二庞。
自和次前韵:命既时相背，才非世所容。著书粮易绝，多病药难供。梦为怀山数，愁因戒酒浓。鸟媒呈不一，鱼寨下仍重。晚桁蓑兼褐，晴檐织带舂。著签分水味，标石认田封。此地家三户，何人禄万钟。草堂聊当贵，金穴任轻农。把钓竿初冷，题诗笔未慵。莫忧寒事晚，江上少严冬。
江南秋怀寄华阳山人:栉发凉天曙，含毫故国情。归心一夜极，病体九秋轻。忽起襜褕咏，因悲络纬鸣。逢山即堪隐，何路可图荣。揲策空占命，持竿不钓名。忘忧如有待，纵懒似无营。小径才分草，斜扉劣辨荆。冷荷承露菂，疏菊卧烟茎。谱为听琴阅，图缘看海帧。鹭毛浮岛白，鱼尾撇波赪。庭橘低攀嗅，园葵旋折烹。饿乌窥食案，斗鼠落书棚。种豆悲杨恽，投瓜忆卫旍。东林谁处士，南郭自先生。分野星多蹇，连山卦少亨。衣裾徒博大，文籍漫纵横。兰叶骚人佩，莼丝内史羹。鹖冠难适越，羊酪未饶伧。倚啸微抽恨，论玄好析酲。栖迟劳鼓箧，豪侠爱金籝。炼药传丹鼎，尝茶试石婴瓦。沼连枯苇暗，窗对脱梧明。未达讥张翰，非才嫉祢衡。远怀魂易黯，幽愤骨堪惊。砺缺知矛利，磨瑕见璧瑛。道源疏滴沥，儒肆售精诚。敢叹良时掷，犹胜乱世撄。相秦犹几死，王汉尚当黥。饮啄期应定，穷通势莫争。髡钳为皂隶，谭笑得公卿。浴日安知量，追风不计程。尘埃张耳分，肝胆季心倾。谕蜀专操檄，通瓯独请缨。匹夫能曲踊，万骑可横行。许国轻妻子，防边重战耕。俄分上尊酒，骤厌五侯鲭。静默供三语，从容等一枰。弘深司马法，雄杰贰师兵。朔雪埋烽燧，寒笳裂旆旌。乘时收句注，即日扫欃枪。武昔威殊俗，文今被八弦。琮璜陈始毕，韶夏教初成。芽孽群妖灭，松筠百度贞。郎官青琐拜，使者绣衣迎。帝道将云辟，浇波渐砥平。学徒羞说霸，佳士耻为跉。负杖歌栖亩，操觚赋北征。才当曹斗怯，书比惠车盈。谢氏怜儿女，郄家贵舅甥。唯荒稚珪宅，莫赠景山枪。贤彦风流远，江湖思绪萦。讴哑摇舴艋，出没漾
独夜有怀因作吴体寄袭美:人吟侧景抱冻竹，鹤梦缺月沈枯梧。清涧无波鹿无魄，白云有根虬有须。云虬涧鹿真逸调，刀名锥利非良图。不然快作燕市饮，笑抚肉枅眠酒垆。
阖闾城北有卖花翁，讨春之士往往造焉，因招袭美:故城边有卖花翁，水曲舟轻去尽通。十亩芳菲为旧业，一家烟雨是元功。闲添药品年年别，笑指生涯树树红。若要见春归处所，不过携手问东风。
袭美病中闻余游颜家园见寄，次韵酬之:日华风蕙正交光，羯末相携藉草塘。佳酒旋倾醽醁嫩，短船闲弄木兰香。烟丝鸟拂来萦带，蕊榼人收去约簧。今日好为联句会，不成刚为欠檀郎。
袭美以鱼笺见寄，因谢成篇:捣成霜粒细鳞鳞，知作愁吟喜见分。向日乍惊新茧色，临风时辨白萍文。好将花下承金粉，堪送天边咏碧云。见倚小窗亲襞染，尽图春色寄夫君。
次和袭美病后春思:气和灵府渐氤氲，酒有贤人药有君。七字篇章看月得，百劳言语傍花闻。闲寻古寺消晴日，最忆深溪枕夜云。早晚共摇孤艇去，紫屏风外碧波文。
袭美以公斋小宴见招，因代书寄之:早云才破漏春阳，野客晨兴喜又忙。自与酌量煎药水，别教安置晒书床。依方酿酒愁迟去，借样裁巾怕索将。唯待数般幽事了，不妨还入少年场。
袭美以巨鱼之半见分因以酬谢:谁与春江上信鱼，可怜霜刃截来初。鳞隳似撤骚人屋，腹断疑伤远客书。避网几跳山影破，逆风曾蹙浪花虚。今朝最是家童喜，免泥荒畦掇野蔬。
和袭美送孙发百篇游天台:直应天授与诗情，百咏唯消一日成。去把彩毫挥下国，归参黄绶别春卿。闲窥碧落怀烟雾，暂向金庭隐姓名。珍重兴公徒有赋，石梁深处是君行。
蔷薇:倚墙当户自横陈，致得贫家似不贫。外布芳菲虽笑日，中含芒刺欲伤人。清香往往生遥吹，狂蔓看看及四邻。遇有客来堪玩处，一端晴绮照烟新。
奉和夏初袭美见访题小斋次韵:四邻多是老农家，百树鸡桑半顷麻。尽趁晴明修网架，每和烟雨掉缲车。啼鸾偶坐身藏叶，饷妇归来鬓有花。不是对君吟复醉，更将何事送年华。
奉和袭美夏景无事因怀章来二上人次韵:檐外青阳有二梅，折来堪下冻醪杯。高杉自欲生龙脑，小弁谁能寄鹿胎。丽事肯教饶沈谢，谈微何必减宗雷。还闻拟结东林社，争奈渊明醉不来。忽忆高僧坐夏堂，厌泉声闹笑云忙。山重海澹怀中印，月冷风微宿上方。病后书求嵩少药，定回衣染贝多香。何时更问逍遥义，五粒松阴半石床。
顷自桐江得一钓车以袭美乐烟波之思因出以为玩…酬答:旋屈金钩劈翠筠，手中盘作钓鱼轮。忘情不效孤醒客，有意闲窥百丈鳞。雨似轻埃时一起，云如高盖强相亲。任他华毂低头笑，此地终无覆败人。曾招渔侣下清浔，独茧初随一锤深。细辗烟华无辙迹，静含风力有车音。相呼野饭依芳草，迭和山歌逗远林。得失任渠但取乐，不曾生个是非心。病来悬著脆缗丝，独喜高情为我持。数幅尚凝烟雨态，三篇能赋蕙兰词。云深石静闲眠稳，月上江平放溜迟。第一莫教谙此境，倚天功业待君为。
奉和袭美夏景冲澹偶作次韵二首:蝉雀参差在扇纱，竹襟轻利箨冠斜。垆中有酒文园会，琴上无弦靖节家。芝畹烟霞全覆穗，橘洲风浪半浮花。闲思两地忘名者，不信人间发解华。只于池曲象山幽，便是潇湘浸石楼。斜拂芡盘轻鹜下，细穿菱线小鲵游。闲开茗焙尝须遍，醉拨书帷卧始休。莫道仙家无好爵，方诸还拜碧琳侯。
严子重以诗游于名胜间旧矣余晚于江南相遇甚乐…之和:每值江南日落春，十年诗酒爱逢君。芙蓉湖上吟船倚，翡翠岩前醉马分。只有汀洲连旧业，岂无章疏动遗文。犹怜未卜佳城处，更劚要离冢畔云。
和袭美新秋即事次韵三首:心似孤云任所之，世尘中更有谁知。愁寻冷落惊双鬓，病得清凉减四支。怀旧药溪终独往，宿枯杉寺已频期。兼须为月求高处，即是霜轮杀满时。帆楫衣裳尽钓徒，往来踪迹遍三吴。闲中展卷兴亡小，醉后题诗点画粗。松岛伴谭多道气，竹窗孤梦岂良图。还须待致升平了，即往扁舟放五湖。声利从来解破除，秋滩唯忆下桐庐。鸬鹚阵合残阳少，蜻蛚吟高冷雨疏。辩伏南华论指指，才非玄晏借书书。当时任使真堪笑，波上三年学炙鱼。
和袭美初冬偶作寄南阳润卿次韵:逐日生涯敢计冬，可嗟寒事落然空。窗怜返照缘书小，庭喜新霜为橘红。衰柳尚能和月动，败兰犹拟倩烟笼。不知海上今清浅，试与飞书问洛公。
和袭美腊后送内大德从勖游天台:应缘南国尽南宗，欲访灵溪路暗通。归思不离双阙下，去程犹在四明东。铜瓶净贮桃花雨，金策闲摇麦穗风。若恋吾君先拜疏，为论台岳未封公。
送董少卿游茅山:威辇高悬度世名，至今仙裔作公卿。将随羽节朝珠阙，曾佩鱼符管赤城。云冻尚含孤石色，雪干犹堕古松声。应知四扇灵方在，待取归时绿发生。
和过张祜处士丹阳故居:胜华通子共悲辛，荒径今为旧宅邻。一代交游非不贵，五湖风月合教贫。魂应绝地为才鬼，名与遗编在史臣。闻道平生多爱石，至今犹泣洞庭人。
和袭美寄广文先生:忽辞明主事真君，直取姜巴路入云。龙篆拜时轻诰命，霓襟披后小玄纁。峰前北帝三元会，石上东卿九锡文。应笑世间名利火，等闲灵府剩先焚。
袭美留振文宴龟蒙抱病不赴猥示倡和因次韵酬谢:绮席风开照露晴，只将茶荈代云觥。繁弦似玉纷纷碎，佳妓如鸿一一惊。毫健几多飞藻客，羽寒寥落映花莺，幽人独自西窗晚，闲凭香柽反照明。
寄怀华阳道士:华阳门外五芝生，餐罢愁君入杳冥。遥夜独栖还有梦，昔年相见便忘形。为分科斗亲铅椠，与说蜉蝣坐竹棂。醮后几时归紫阁，别来终日诵黄庭。闲教辨药僮名甲，静识窥巢鹤姓丁。绝涧饮羊春水腻，傍林烧石野烟腥。深沈谷响含疏磬，片段岚光落画屏。休采古书探禹穴，自刊新历斗尧蓂。珠宫凤合迎萧史，玉籍人谁访蔡经？架上黑椽长褐稳，案头丹篆小符灵。霓轩入洞齐初月，羽节升坛拜七星。当路独行冲虎豹，向风孤啸起雷霆。凝神密室多生白，叙事联编尽杀青。匝地山川皆暗写，隐天竽籁只闲听。分张火力烧金灶，拂拭苔痕洗酒瓶。翠壁上吟朝复暮，暖云边卧醉还醒。倚身长短裁筇杖，倩客高低结草亭。直用森严朝北帝，爱将清浅问东溟。常思近圃看栽杏，拟借邻峰伴采苓。掩树半扉晴霭霭，背琴残烛晓荧荧。旧来扪虱知王猛，欲去为龙叹管宁。蟾魄几应临蕙帐，渔竿犹尚枕枫汀。衔烟细草无端绿，冒雨闲花作意馨。掠岸惊波沈翡翠，入檐斜照碍蜻蜓。初征汉栈宜飞檄，待破燕山好勒铭。六辔未收千里马，一囊空负九秋萤。我悲雌伏真方枘，他骋雄材似建瓴。合在深崖齐散术，自求沧海点流萍。频抛俗物心还爽，远忆幽期目剩瞑。见买扁舟束真诰，手披仙语任扬舲。
杂兴:桃李傍檐楹，无人赏春华。时情重不见，却忆菖蒲花。
自遣诗三十首:五年重别旧山村，树有交柯犊有孙。更感卞峰颜色好，晓云才散便当门。雪下孤村淅淅鸣，病魂无睡洒来清。心摇只待东窗晓，长愧寒鸡第一声。多情多感自难忘，只有风流共古长。座上不遗金带枕，陈王词赋为谁伤。甫里先生未白头，酒旗犹可战高楼。长鲸好鲙无因得，乞取艅艎作钓舟。花濑濛濛紫气昏，水边山曲更深村。终须拣取幽栖处，老桧成双便作门。阴洞曾为采药行，冷云凝绝烛微明。玉芝敲折琤然堕，合有真人上姓名。长叹人间发易华，暗将心事许烟霞。病来前约分明在，药鼎书囊便是家。酝得秋泉似玉容，比于云液更应浓。思量北海徐刘辈，枉向人间号酒龙。羊侃多应自古豪，解盘金槊置纤腰。纵然此事教双得，不博溪田二顷苗。偶然携稚看微波，临水春寒一倍多。便使笔精如逸少，懒能书字换群鹅。昔闻庄叟迢迢梦，又道韩生苒苒飞。知有姓名聊寄问，更无言语抱斜晖。雪侵春事太无端，舞急微还近腊寒。应是也疑真宰怪，休时犹未遍林峦。数尺游丝堕碧空，年年长是惹东风。争知天上无人住，亦有春愁鹤发翁。谁使寒鸦意绪娇，云情山晚动情憀。乱和残照纷纷舞，应索阳乌次第饶。古往天高事渺茫，争知灵媛不凄凉。月娥如有相思泪，只待方诸寄两行。本来云外寄闲身，遂与溪云作主人。一夜逆风愁四散，晓来零落傍衣巾。渊明不待公田熟，乘兴先秋解印归。我为余粮春未去，到头谁是复谁非？云拥根株抱石危，斫来文似瘦蛟螭。幽人带病慵朝起，只向春山尽日欹。月淡花闲夜已深，宋家微咏若遗音。重思万古无人赏，露湿清香独满襟。南岸春田手自农，往来横截半江风。有时不耐轻桡兴，暂欲蓬山访洛公。贤达垂竿小隐中，我来真作捕鱼翁。前溪一夜春流急，已学严滩下钓筒。水国君王又姓萧，风情由是冠南朝。灵和殿下巴江柳，十二旒前舞翠条。强梳蓬鬓整斜冠，片烛光微夜思阑。天意最饶惆怅事，单栖分付与春寒。无多药圃近南荣，合有新苗次第生。稚子不知名品上，恐随春草斗输赢。一派溪随箬下流，春来无处不汀洲。漪澜未碧蒲犹短，不见鸳鸯正自由。山下花明水上曛，一桡青翰破霞文。越人但爱风流客，绣被何须属鄂君。妍华须是占时生，准拟差肩不近情。佳丽几时腰不细，荆王辛苦致宫名。姹女精神似月孤，敢将容易入洪炉。人间纵道铅华少，蝶翅新篁未肯无。贞白求丹变姓名，主恩潜助亦无成。侯家竟换梁天子，王整徒劳作外兵。春雨能膏草木肥，就中林野碧含滋。唯余病客相逢背，一夜寒声减四肢。
和袭美木兰后池三咏。浮萍:晚来风约半池明，重叠侵沙绿罽成。不用临池更相笑，最无根蒂是浮名。
戏题袭美书印囊:鹊衔龟顾妙无余，不爱封侯爱石渠。应笑休文过万卷，至今谁道沈家书。
袭美醉中寄一壶并一绝，走笔次韵奉酬:酒痕衣上杂莓苔，犹忆红螺一两杯。正被绕篱荒菊笑，日斜还有白衣来。
和袭美重玄寺双矮桧:可怜烟刺是青螺，如到双林误礼多。更忆早秋登北固，海门苍翠出晴波。
润卿遗青z3饭兼之一绝，聊用答谢:旧闻香积金仙食，今见青精玉斧餐。自笑镜中无骨录，可能飞上紫雪端。
晚渡:半波风雨半波晴，渔曲飘秋野调清。各样莲船逗村去，笠檐蓑袂有残声。
闺怨:白袷行人又远游，日斜空上映花楼。愁丝堕絮相逢著，绊惹春风卒未休。
上云乐:青丝作筰桂为船，白兔捣药虾蟆丸。便浮天汉泊星渚，回首笑君承露盘。
高道士:峨眉道士风骨峻，手把玉皇书一通。东游借得琴高鲤，骑入蓬莱清浅中。
怀宛陵旧游:陵阳佳地昔年游，谢脁青山李白楼。唯有日斜溪上思，酒旗风影落春流。
访僧不遇:棹倚东林欲问禅，远公飞锡未应还。蒙庄弟子相看笑，何事空门亦有关？
开元杂题七首。照夜白:雪虬轻骏步如飞，一练腾光透月旗。应笑穆王抛万乘，踏风鞭露向瑶池。
题杜秀才水亭:晓和风露立晴烟，只恐腥魂涴洞天。云肆有龙君若买，便敲初日铸金钱。
彼农二章:世路浇险，淳风荡除。彼农家流，犹存厥初。藁焉而席，茨焉而居。首乱如葆，形枯若腒。大耋既鲐，童子未□。以负以载，悉薅悉鉏，我慕圣道，我耽古书。小倦于学，时游汝庐。有饭一盛，莫盐莫蔬。有繻一缇，不襟不祛。所谓饥寒，汝何逭欤。禹贡厥田，上下各异。善人为邦，民受其赐。去年西成，野有遗穗。今夏南亩，旱气赤地。遭其丰凶，概敛无二。退输弗供，进诉弗视。号于旻天，以血为泪。孟子有言，王无罪岁。诗之穷辞，以嫉悍吏。
奉酬袭美苦雨见寄:松篁交加午阴黑，别是江南烟霭国。顽云猛雨更相欺，声似虓号色如墨。茅茨裛烂檐生衣，夜夜化为萤火飞。萤飞渐多屋渐薄，一注愁霖当面落。愁霖愁霖尔何错，灭顶于余奚所作。既不能赋似陈思王，又不能诗似谢康乐。昔年尝过杜子美，亦得高歌破印纸。惯曾掀搅大笔多，为我才情也如此。高揖愁霖词未已，披文忽自皮夫子。哀弦怨柱合为吟，忄宅我穷栖蓬藋里。初悲湿翼何由起，末欲笺天叩天耳。其如玉女正投壶，笑电霏霏作天喜。我本曾无一棱田，平生啸傲空渔船。有时赤脚弄明月，踏破五湖光底天。去岁王师东下急，输兵粟尽民相泣。伊予不战不耕人，敢怨烝黎无糁粒。不然受性圆如规，千姿万态分毫厘。唾壶虎子尽能执，舐痔折枝无所辞。有头强方心强直，撑拄颓风不量力。自爱垂名野史中，宁论抱困荒城侧。唯君浩叹非庸人，分衣辍饮来相亲。横眠木榻忘华荐，对食露葵轻八珍。欲穷玄，凤未白。欲怀仙，鲸尚隔。不如驱入醉乡中，只恐醉乡田地窄。
夏日闲居作四声诗寄袭美。平上声:朝烟涵楼台，晚雨染岛屿。渔童惊狂歌，艇子喜野语。山容堪停杯，柳影好隐暑。年华如飞鸿，斗酒幸且举。
晓起即事因成回文寄袭美:平波落月吟闲景，暗幌浮烟思起人。清露晓垂花谢半，远风微动蕙抽新。城荒上处樵童小，石藓分来宿鹭驯。晴寺野寻同去好，古碑苔字细书匀。
回文:静烟临碧树，残雪背晴楼。冷天侵极戍，寒月对行舟。
闲居杂题五首。当轩鹤:自笑与人乖好尚，田家山客共柴车。干时未似栖庐雀，鸟道闲携相尔书。
药名离合夏日即事三首:乘屐著来幽砌滑，石罂煎得远泉甘。草堂只待新秋景，天色微凉酒半酣。避暑最须从朴野，葛巾筠席更相当。归来又好乘凉钓，藤蔓阴阴著雨香。窗外晓帘还自卷，柏烟兰露思晴空。青箱有意终须续，断简遗编一半通。
奉和袭美题褚家林亭:疏野林亭震泽西，朗吟闲步喜相携。时时风折芦花乱，处处霜摧稻穗低。百本败荷鱼不动，一枝寒菊蝶空迷。今朝偶得高阳伴，从放山翁醉似泥。
玩金鸂鶒和陆鲁望:翠羽红襟镂彩云，双飞常笑白鸥群。谁怜化作雕金质，从倩沉檀十里闻。
览皮先辈盛制，因作十韵以寄，用伸款仰:河岳挺灵异，星辰精气殊。在人为英杰，与国作祯符。襄阳得奇士，俊迈真龙驹。勇果鲁仲由，文赋蜀相如。浑浩江海广，葩华桃李敷。小言入无间，大言塞空虚。几人游赤水，夫子得玄珠。鬼神争奥秘，天地惜洪炉。既有曾参行，仍兼君子儒。吾知上帝意，将使居黄枢。好保千金体，须为万姓谟。
皮袭美见留小宴次韵:泽国春来少遇晴，有花开日且飞觥。王戎似电休推病，周顗才醒众却惊。芳景渐浓偏属酒，暖风初畅欲调莺。知君不肯然官烛，争得华筵彻夜明。
送羊振文归觐桂阳:高挂吴帆喜动容，问安归去指湘峰。悬鱼庭内芝兰秀，驭鹤门前薜荔封。红旆正怜棠影茂，彩衣偏带桂香浓。临岐独有沾襟恋，南巷当年共化龙。
奉和陆鲁望白菊:白艳轻明带露痕，始知佳色重难群。终朝疑笑梁王雪，尽日慵飞蜀帝魂。燕雨似翻瑶渚浪，雁风疑卷玉绡纹。琼妃若会宽裁剪，堪作蟾宫夜舞裙。
和袭美索友人酒:乘兴闲来小谢家，便裁诗句乞榴花。邴原虽不无端醉，也爱临风从鹿车。
寄永嘉崔道融:旅寓虽难定，乘闲是胜游。碧云萧寺霁，红树谢村秋。戍鼓和潮暗，船灯照岛幽。诗家多滞此，风景似相留。
僧舍贻友:笑破人间事，吾徒莫自欺。解吟僧亦俗，爱舞鹤终卑。竹上题幽梦，溪边约敌棋。旧山归有阻，不是故迟迟。
下方:昏旦松轩下，怡然对一瓢。雨微吟思足，花落梦无聊。细事当棋遣，衰容喜镜饶。溪僧有深趣，书至又相邀。
效陈拾遗子昂感遇二首:高燕飞何捷，啄害恣群雏。人岂玩其暴，华轩容尔居。强欺自天禀，刚吐信吾徒。乃知不平者，矫世道终孤。阳和含煦润，卉木竞纷华。当为众所悦，私已汝何夸。北里秘秾艳，东园锁名花。豪夺乃常理，笑君徒咄嗟。
次韵和秀上人游南五台:中峰曾到处，题记没苍苔。振锡传深谷，翻经想旧台。危松临砌偃，惊鹿蓦溪来。内殿御诗切，身回心未回。
赠步寄李员外:危桥转溪路，经雨石丛荒。幽瀑下仙果，孤巢悬夕阳。病辞青琐秘，心在紫芝房。更喜谐招隐，诗家有望郎。
寄郑仁规:清才郑小戎，标的贵游中。万里云无侣，三山鹤不笼。香和丹地暖，晚着彩衣风。荣路期经济，唯应在至公。
寄考功王员外:喜闻三字耗，闲客是陪游。白鸟闲疏索，青山日滞留。琴如高韵称，诗愧逸才酬。更勉匡君志，论思在献谋。
陈疾:自怜旅舍亦酣歌，世路无机奈尔何。霄汉逼来心不动，鬓毛白尽兴犹多。残阳暂照乡关近，远鸟因投岳庙过。闲得此身归未得，磬声深夏隔烟萝。
山中:全家与我恋孤岑，蹋得苍苔一径深。逃难人多分隙地，放生麋大出寒林。名应不朽轻仙骨，理到忘机近佛心。昨夜前溪骤雷雨，晚晴闲步数峰吟。
重阳日访元秀上人:红叶黄花秋景宽，醉吟朝夕在樊川。却嫌今日登山俗，且共高僧对榻眠。别画长怀吴寺壁，宜茶偏赏霅溪泉。归来童稚争相笑，何事无人与酒船。
书怀:病来犹强引雏行，力上东原欲试耕。几处马嘶春麦长，一川人喜雪峰晴。闲知有味心难肯，道贵谋安迹易平。陶令若能兼不饮，无弦琴亦是沽名。
退栖:宦游萧索为无能，移住中条最上层。得剑乍如添健仆，亡书久似失良朋。燕昭不是空怜马，支遁何妨亦爱鹰。自此致身绳检外，肯教世路日兢兢。
重阳山居:诗人自古恨难穷，暮节登临且喜同。四望交亲兵乱后，一川风物笛声中。菊残深处回幽蝶，陂动晴光下早鸿。明日更期来此醉，不堪寂寞对衰翁。
丁巳重阳:重阳未到已登临，探得黄花且独斟。客舍喜逢连日雨，家山似响隔河砧。乱来已失耕桑计，病后休论济活心。自贺逢时能自弃，归鞭唯拍马鞯吟。
喜王驾小仪重阳相访:白菊初开卧内明，闻君相访病身轻。樽前且拨伤心事，谿上还随觅句行。幽鹤傍人疑旧识，残蝉向日噪新晴。拟将寂寞同留住，且劝康时立大名。
上元放二雉:婴网虽皆困，搴笼喜共归。无心期尔报，相见莫惊飞。
偶题:水榭花繁处，春晴日午前。鸟窥临槛镜，马过隔墙鞭。
即事九首:宿雨川原霁，凭高景物新。陂痕侵牧马，云影带耕人。十年深隐地，一雨太平心。匣涩休看剑，窗明复上琴。明时那弃置，多病自迟留。疏磬和吟断，残灯照卧幽。衰鬓闲生少，丹梯望觉危。松须依石长，鹤不傍人卑。落叶频惊鹿，连峰欲映雕。此生诗病苦，此病更萧条。旅思又惊夏，庭前长小松。远峰生贵气，残月敛衰容。林鸟频窥静，家人亦笑慵。旧居留稳枕，归卧听秋钟。华宇知难保，烧来又却修。只应巢燕惜，未必主人留。幽鸟穿篱去，邻翁采药回。云从潭底出，花向佛前开。
杂题九首:病来胜未病，名缚便忘名。今日甘为客，当时注愍征。暑湿深山雨，荒居破屋灯。此生无忏处，此去作高僧。不须频怅望，且喜脱喧嚣。亦有终焉意，陂南看稻苗。楼带猿吟迥，庭容鹤舞宽。日煞书因阅画，封药偶和丹。宴罢论诗久，亭高拜表频。岸香蕃舶月，洲色海烟春。驿步堤萦阁，军城鼓振桥。鸥和湖雁下，雪隔岭梅飘。带雪南山道，和钟北阙明。太平当共贺，开化喝来声。舴艋猿偷上，蜻蜓燕竞飞。樵香烧桂子，苔湿挂莎衣。溪涨渔家近，烟收鸟道高。松花飘可惜，睡里洒离骚。
休休亭:且喜安能保，那堪病更忧。可怜藜杖者，真个种瓜侯。
漫书二首:剩欲逢花折，判须冒雨频。晴明开渐少，莫怕湿新巾。小蝶尔何竞，追飞不惮劳。远教群雀见，宁悟祸梯高。
白菊杂书四首:黄昏寒立更披襟，露浥清香悦道心。却笑谁家扃绣户，正薰龙麝暖鸳衾。四面云屏一带天，是非断得自翛然。此生只是偿诗债，白菊开时最不眠。狂才不足自英雄，仆妾驱令学贩舂。侯印几人封万户，侬家只办买孤峰。黄鹂啭处谁同听，白菊开时且剩过。漫道南朝足流品，由来叔宝不宜多。
漫题:经乱年年厌别离，歌声喜似太平时。词臣更有中兴颂，磨取莲峰便作碑。
率题:宦路前衔闲不记，醉乡佳境兴方浓。一林高竹长遮日，四壁寒山更闰冬。
故乡杏花:寄花寄酒喜新开，左把花枝右把杯。欲问花枝与杯酒，故人何得不同来？
榜下:三十功名志未伸，初将文字竞通津。春风漫折一枝桂，烟阁英雄笑杀人。
寓居有感三首:亦知世路薄忠贞，不忍残年负圣明。只待东封沾庆赐，碑阴别刻老臣名。不放残年却到家，衔杯懒更问生涯。河堤往往人相送，一曲晴川隔蓼花。黑须寄在白须生，一度秋风减几茎。客处不堪频送别，无多情绪更伤情。
证因亭:峰北幽亭愿证因，他生此地却容身。上方僧在时应到，笑认前衔记写真。
敷溪桥院有感:昔岁攀游景物同，药炉今在鹤归空。青山满眼泪堪碧，绛帐无人花自红。
寺阁:昔岁登临未衰飒，不知何事爱伤情。今来揽镜翻堪喜，乱后霜须长几茎。
武陵路:橘岸舟间罾网挂，茶坡日暖鹧鸪啼。女郎指点行人笑，知向花间路已迷。
南北史感遇十首:雨淋麟阁名臣画，雪卧龙庭猛将碑。不用黄金铸侯印，尽输公子买蛾眉。汉世频封万户侯，云台空峻谢风流。江南不有名儒相，齿冷中原笑未休。天风斡海怒长鲸，永固南来百万兵。若向沧洲犹笑傲，江山虚有石头城。花迷公子玉楼恩，镜弄佳人红粉春。不信关山劳远戍，绮罗香外任行尘。兵围梁殿金瓯破，火发陈宫玉树摧。奸佞岂能惭误国，空令怀古更徘徊。行乐最宜连夜景，太平方觉有春风。千金尽把酬歌舞，犹胜三边赏战功。桃芳李艳年年发，羌管蛮弦处处多。海上应无三岛路，人间惟有一声歌。佳人自折一枝红，把唱新词曲未终。惟向眼前怜易落，不如抛掷任春风。景阳楼下花钿镜，玄武湖边锦绣旗。昔日繁华今日恨，雉媒声晚草芳时。乱后人间尽不平，秦川花木最伤情。无穷红艳红尘里，骤马分香散入营。
狂题二首:草堂旧隐犹招我，烟阁英才不见君。惆怅故山归未得，酒狂叫断暮天云。须知世乱身难保，莫喜天晴菊并开。长短此身长是客，黄花更助白头催。
见后雁有感:笑尔穷通亦似人，高飞偶滞莫悲辛。却缘风雪频相阻，只向关中待得春。
移桃栽:独临官路易伤摧，从遣春风恣意开。禅客笑移山上看，流莺直到槛前来。
灯花三首:蜀柳丝丝幂画楼，窗尘满镜不梳头。几时金雁传归信，剪断香魂一缕愁。姊姊教人且抱儿，逐他女伴卸头迟。明朝斗草多应喜，翦得灯花自扫眉。闰前小雪过经旬，犹自依依向主人。开尽菊花怜强舞，与教弟子待新春。
偶题三首:浮世悠悠旋一空，多情偏解挫英雄。风光只在歌声里，不必楼前万树红。小池随事有风荷，烧酹倾壶一曲歌。欲待秋塘擎露看，自怜生意已无多。辽阳音信近来稀，纵有虚传逼节归。永日无人新睡觉，小窗晴暖螖虫飞。
漫题:无宦无名拘逸兴，有歌有酒任他乡。看看万里休征戍，莫向新词寄断肠。
商山二首:清溪一路照羸身，不似云台画像人。国史数行犹有志，只将谈笑继英尘。马上搜奇已数篇，籍中犹愧是顽仙。关头传说开元事，指点多疑孟浩然。
柳二首:谁家按舞傍池塘，已见繁枝嫩眼黄。漫说早梅先得意，不知春力暗分张。似拟凌寒妒早梅，无端弄色傍高台。折来未有新枝长，莫遣佳人更折来。
力疾马上走笔:酿黍长添不尽杯，只忧花尽客空回。垂杨且为晴遮日，留遇重阳即放开。
剑器:楼下公孙昔擅场，空教女子爱军装。潼关一败吴儿喜，簇马骊山看御汤。
乙丑人日:自怪扶持七十身，归来又见故乡春。今朝人日逢人喜，不料偷生作老人。
携仙箓九首:岳北秋空渭北川，晴云渐薄薄如烟。坐来还见微风起，吹散残阳一片蝉。一半晴空一半云，远笼仙掌日初曛。洞天有路不知处，绝顶异香难更闻。决事还须更事酬，清谭妙理一时休。渔翁亦被机心误，眼暗汀边结钓钩。迹不趋时分不侯，功名身外最悠悠。听君总画麒麟阁，还我闲眠舴艋舟。仙凡路阻两难留，烟树人间一片秋。若道阴功能济活，且将方寸自焚修。若有阴功救未然，玉皇品籍亦搜贤。应知谭笑还高谢，别就沧洲赞上仙。英名何用苦搜奇，不朽才销一句诗。却赖风波阻三岛，老臣犹得恋明时。剪取红云剩写诗，年年高会趁花时。水精楼阁分明见，只欠霞浆别著旗。此生得作太平人，只向尘中便出尘。移取碧桃花万树，年年自乐故乡春。
喜山鹊初归三首:翠衿红觜便知机，久避重罗稳处飞。只为从来偏护惜，窗前今贺主人归。山中只是惜珍禽，语不分明识尔心。若使解言天下事，燕台今筑几千金。阻他罗网到柴扉，不奈偷仓雀转肥。赖尔林塘添景趣，剩留山果引教归。
洛中三首:秋风团扇未惊心，笑看妆台落叶侵。绣凤不教金缕暗，青楼何处有寒砧。不用频嗟世路难，浮生各自系悲欢。风霜一夜添羁思，罗绮谁家待早寒？燕巢空后谁相伴，鸳被缝来不忍薰。薄命敢辞长滴泪，倡家未必肯留君。
贺翰林侍郎二首:太白东归鹤背吟，镜湖空在酒船沈。今朝忽见银台事，早晚重征入翰林。玉版征书洞里看，沈羲新拜侍郎官。文星喜气连台曜，圣主方知四海安。
寄王十四舍人:几年汶上约同游，拟为莲峰别置楼。今日凤凰池畔客，五千仞雪不回头。
纶阁有感:风涛曾阻化鳞来，谁料蓬瀛路却开。欲去迟迟还自笑，狂才应不是仙才。
狂题十八首:莫恨艰危日日多，时情其奈幸门何。貔貅睡稳蛟龙渴，犹把烧残朽铁磨。别鹤凄凉指法存，戴逵能耻近王门。世间第一风流事，借得王公玉枕痕。交疏自古戒言深，肝胆徒倾致铄金。不是史迁书与说，谁知孤负李陵心。南华落笔似荒唐，若肯经纶亦不狂。偶作客星侵帝座，却应虚薄是严光。不劳世路更相猜，忍到须休惜得材。几度懒乘风水便，拗船折舵恐难回。由来相爱只诗僧，怪石长松自得朋。却怕他生还识字，依前日下作孤灯。老禅乘仗莫过身，远岫孤云见亦频。应是佛边犹怕闹，信缘须作且闲人。止竟闲人不爱闲，只偷无事闭柴关。轰霆搅破蛟龙窟，也被狂风卷出山。地下修文著作郎，生前饥处倒空墙。何如神爽骑星去，犹自研几助玉皇。雨洗芭蕉叶上诗，独来凭槛晚晴时。故园虽恨风荷腻，新句闲题亦满池。初时拄杖向邻村，渐到清明亦杜门。三十年来辞病表，今朝卧病感皇恩。来时虽恨失青毡，自见芭蕉几十篇。应是阿刘还宿债，剩拚才思折供钱。芭蕉丛畔碧婵娟，免更悠悠扰蜀川。应到去时题不尽，不劳分寄校书笺。自伤衰病渐难平，永夜禅床雨滴声。闻道虎疮仍带镞，吼来和痛亦横行。昨日流莺今日蝉，起来又是夕阳天。六龙飞辔长相窘，更忍乘危自著鞭。有是有非还有虑，无心无迹亦无猜。不平便激风波险，莫向安时稔祸胎。十年三署让官频，认得无才又索身。莫道太行同一路，大都安稳属闲人。曾闻劫火到蓬壶，缩尽鳌头海亦枯。今日家山同此恨，人归未得鹤归无。
游仙二首:蛾眉新画觉婵娟，斗走将花阿母边。仙曲教成慵不理，玉阶相簇打金钱。刘郎相约事难谐，雨散云飞自此乖。月姊殷勤留不住，碧空遗下水精钗。
丑年冬:醉日昔闻都下酒，何如今喜折新茶。不堪病渴仍多虑，好向灉湖便出家。
白菊三首:人间万恨已难平，栽得垂杨更系情。犹喜闰前霜未下，菊边依旧舞身轻。莫惜西风又起来，犹能婀娜傍池台。不辞暂被霜寒挫，舞袖招香即却回。为报繁霜且莫催，穷秋须到自低垂。横拖长袖招人别，只待春风却舞来。
力疾山下吴村看杏花十九首:春来渐觉一川明，马上繁花作阵迎。掉臂只将诗酒敌，不劳金鼓助横行。阊阖曾排捧御炉，犹看晓月认金铺。羸形不画凌烟阁，只为微才激壮图。镜留雪鬓暖消无，春到梨花日又晡。移取扶桑阶下种，年年看长碍金乌。折来未尽不须休，年少争来莫与留。更愿狂风知我意，一时吹向海西头。才情百巧斗风光，却笑雕花刻叶忙。熨帖新巾来与裹，犹看腾踏少年场。浮世荣枯总不知，且忧花阵被风欺。侬家自有麒麟阁，第一功名只赏诗。白衫裁袖本教宽，朱紫由来亦一般。王老小儿吹笛看，我侬试舞尔侬看。单床薄被又羁栖，待到花开亦甚迷。若道折多还有罪，只应莺啭是金鸡。近来桃李半烧枯，归卧乡园只老夫。莫算明年人在否，不知花得更开无？汉王何事损精神，花满深宫不见春。秾艳三千临粉镜，独悲掩面李夫人。能艳能芳自一家，胜鸾胜凤胜烟霞。客来须共醒醒看，碾尽明昌几角茶。造化无端欲自神，裁红剪翠为新春。不如分减闲心力，更助英豪济活人。徘徊自劝莫沾缨，分付年年谷口莺。却赖无情容易别，有情早个不胜情。闲步偏宜舞袖迎，春光何事独无情。垂杨合是诗家物，只爱敷溪道北生。亦知王大是昌龄，杜二其如律韵清。还有酸寒堪笑处，拟夸朱绂更峥嵘。潘郎爱说是诗家，枉占河阳一县花。千载几人搜警句，补方金字爱晴霞。行乐溪边步转迟，出山渐减探花期。去年四度今三度，恐到凭人折去时。此身衰病转堪嗟，长忍春寒独惜花。更恨新诗无纸写，蜀笺堆积是谁家？昨日黄昏始看回，梦中相约又衔杯。起来闻道风飘却，犹拟教人扫取来。
重阳四首:檐前减燕菊添芳，燕尽庭前菊又荒。老大比他年少少，每逢佳节更悲凉。雨寒莫待菊花催，须怕晴空暖并开。开却一枝开却尽，且随幽蝶更徘徊。青娥懒唱无衣换，黄菊新开乞酒难。长有长亭惆怅事，隔河更得对凭栏。白发怕寒梳更懒，黄花晴日照初开。篱头应是蝶相报，已被邻家携酒来。
歌者十二首:追逐翻嫌傍管弦，金钗击节自当筵。风霜一夜燕鸿断，唱作江南袚禊天。玉树花飘凤失栖，一声初压管弦低。清回烦暑成潇洒，艳逐寒云变惨凄。十斛明珠亦易拚，欲兼人艺古来难。五云合是新声染，熔作琼浆洒露盘。不似新声唱亦新，旋调玉管旋生春。愁肠隔断珠帘外，只为今宵共听人。十年逃难别云林，暂辍狂歌且听琴。转觉淡交言有味，此声知是古人心。五柳先生自识微，无言共笑手空挥。胸中免被风波挠，肯为螳螂动杀机。风霜寒水旅人心，几处笙歌绣户深。分泊一场云散后，未胜初夜便听琴。自怜眼暗难求药，莫恨花繁便有风。桃李更开须强看，明年兼恐听歌聋。白云深处寄生涯，岁暮生情赖此花。蜂蝶绕来忙绕袖，似知教折送邻家。重九仍重岁渐阑，强开病眼更登攀。年年认得酣歌处，犹恐招魂葬故山。绕壁依稀认写真，更须粉绘饰羸身。凄凉不道身无寿，九日还无旧会人。鹤氅花香搭槿篱，枕前蛩迸酒醒时。夕阳似照陶家菊，黄蝶无穷压故枝。
杨柳枝寿杯词十八首:乐府翻来占太平，风光无处不含情。千门万户喧歌吹，富贵人间只此声。撼晚梳空不自持，与君同折上楼时。春风还有常情处，系得人心免别离。灞亭东去彻隋堤，赠别何须醉似泥。万里往来无一事，便帆轻拂乱莺啼。台城细仗晓初移，诏赐千官禊饮时。绿帐远笼清珮响，更曛晴日上龙旗。桃源仙子不须夸，闻道惟栽一片花。何似浣纱溪畔住，绿阴相间两三家。偶然楼上卷珠帘，往往长条拂枕函。恰值小娥初学舞，拟偷金缕押春衫。池边影动散鸳鸯，更引微风乱绣床。直待玉窗尘不起，始应金雁得成行。稻畦分影向江村，憔悴经霜只半存。昨日流莺今不见，乱萤飞出照黄昏。客泪休沾汉水滨，舞腰羞杀汉宫人。狂风更与回烟帚，扫尽繁花独占春。游人莫叹易凋衰，长乐荣枯自有期。看取明年春意动，更于何处最先知。昔年行乐及芳时，一上丹梯桂一枝。笑问江头醉公子，饶君满把麹尘丝。渡头残照一行新，独自依依向北人。莫恨乡程千里远，眼中从此故乡春。絮惹轻枝雪未飘，小溪烟束带危桥。邻家女伴频攀折，不觉回身罥翠翘。处处萦空百万枝，一枝枝好更题诗。隔城远岫招行客，便与朱楼当酒旗。锦城分得映金沟，两岸年年引胜游。若似松篁须带雪，人间何处认风流。日暖津头絮已飞，看看还是送君归。莫言万绪牵愁思，缉取长绳系落晖。大堤时节近清明，霞衬烟笼绕郡城。好是梨花相映处，更胜松雪日初晴。圣主千年乐未央，御沟金翠满垂杨。年年织作升平字，高映南山献寿觞。
杏花:诗家偏为此伤情，品韵由来莫与争。解笑亦应兼解语，只应慵语倩莺声。
修史亭二首:少年已惯掷年光，时节催驱独不忙。今日无疑亦无病，前程无事扰医王。篱落轻寒整顿新，雪晴步屣会诸邻。自从南至歌风顶，始见人烟外有人。
杂题二首:棋局长携上钓船，杀中棋杀胜丝牵。洪炉任铸千钧鼎，只在磻溪一缕悬。晓镜高窗气象深，自怜清格笑尘心。世间不为蛾眉误，海上方应鹤背吟。
诗品二十四则。典雅:玉壶买春，赏雨茆屋。坐中佳士，左右修竹。白云初晴，幽鸟相逐。眠琴绿阴，上有飞瀑。落花无言，人淡如菊。书之岁华，其曰可读。
诗品二十四则。清奇:娟娟群松，下有漪流。晴雪满汀，隔溪渔舟。可人如玉，步屟寻幽。载行载止，空碧悠悠。神出古异，淡不可收。如月之曙，如气之秋。
诗品二十四则。实境:取语甚直，计思匪深。忽逢幽人，如见道心。晴涧之曲，碧松之阴。一客荷樵，一客听琴。情性所至，妙不自寻。遇之自天，冷然希音。
诗品二十四则。旷达:生者百岁，相去几何？欢乐苦短，忧愁实多。何如尊酒，日往烟萝。花覆茆檐，疏雨相过。倒酒既尽，杖藜行过。孰不有古，南山峨峨。
句:忍事敌灾星。物望倾心久，凶渠破胆频。鼎饫和方济，台阶润欲平。夜短猿悲减，风和鹊喜虚。骅骝思故第，鹦鹉失佳人。鲸鲵人海涸，魑魅棘林幽。棋声花院闭，幡影石坛高。地凉清鹤梦，林静肃僧仪。晚妆留拜月，春睡更生香。隔谷见鸡犬，山苗接楚田。人家寒食月，花影午时天。官路好禽声，轩车驻晚程。南楼山最秀，北路邑偏清。多病形容五十三，谁怜借笏趁朝参？，十年太华无知己，只得虚中两首诗。看师逸迹两师宜，高适歌行李白诗。
送洛阳崔员外:塞诏除嵩洛，观图见废兴。城迁周古鼎，地列汉诸陵。日送归朝客，时招住岳僧。郡斋台阁满，公退即吟登。
甘露寺东轩:每日怜晴眺，闲吟只自娱。山从平地有，水到远天无。老树多封楚，轻烟暗染吴。虽居此廊下，入户亦踌蹰。
送杨环校书归广南:天南行李半波涛，滩树枝枝拂戏猱。初著蓝衫从远峤，乍辞云署泊轻艘。山村象踏桄榔叶，海外人收翡翠毛。名宦两成归旧隐，遍寻亲友兴何饶。
津头望白水:晴江暗涨岸吹沙，山畔船冲树杪斜。城郭半淹桥市闹，鹭鸶缭绕入人家。
和段成式:回簪转黛喜猜防，粉署裁诗助酒狂。若遇仙丹偕羽化，但随萧史亦何伤。玉树琼筵映彩霞，澄虚楼阁似仙家。只缘存想归兰室，不向春风看夜花。
杂兴:两叶能蔽目，双豆能塞聪。理身不知道，将为天地聋。扰扰造化内，茫茫天地中。苟或有所愿，毛发亦不容。
古兴:片玉一尘轻，粒粟山丘重。唐虞贵民食，只是勤播种。前圣后圣同，今人古人共。一岁如苦饥，金玉何所用。
饮酒乐:日月似有事，一夜行一周。草木犹须老，人生得无愁。一饮解百结，再饮破百忧。白发欺贫贱，不入醉人头。我愿东海水，尽向杯中流。安得阮步兵，同入醉乡游。
访嵩阳道士不遇:先生五岳游，文焰灭金鼎。日下鹤过时，人间空落影。常言一粒药，不随死生境。何当列御寇，去问仙人请。
游子行:萱草生堂阶，游子行天涯。慈亲倚门望，不见萱草花。
筑城篇:三十六里西川地，围绕城郭峨天横。一家人率一口甓，版筑才兴城已成。役夫登登无倦色，馔饱觞酣方暂息。不假神龟出指踪，尽凭心匠为筹画。画阁团团真铁瓮，堵阔巉岩齐石壁。风吹四面旌旗动，火焰相烧满天赤。散花楼晚挂残虹，濯锦秋江澄倒碧。西川父老贺子孙，从兹始是中华人。
池阳醉歌赠匡庐处士姚岩杰:九华太守行春罢，高绛红筵压花榭。四面繁英拂槛开，帖雪团霞坠枝亚。空中焰若烧蓝天，万里滑静无纤烟。弦索紧快管声脆，急曲碎拍声相连。主人怜才多倾兴，许客酣歌露真性。春酎香浓枝盏黏，一醉有时三日病。鼋潭鳞粉解不去，鸦岭蕊花浇不醒。肺枯似著炉鞲煽，脑热如遭锤凿钉。蒙溪先生梁公孙，忽然示我十轴文。展开一卷读一首，四顾特地无涯垠。又开一轴读一帙，酒病豁若风驱云。文锋斡破造化窟，心刃掘出兴亡根。经疾史恙万片恨，墨炙笔针如有神。呵叱潘陆鄙琐屑，提挈扬孟归孔门。时时说及开元理，家风飒飒吹人耳。吴兢纂出升平源，十事分明铺在纸。裔孙才业今如此，谁人为奏明天子？銮驾何当猎左冯，神鹰一掷望千里。戏操狂翰涴蛮笺，傍人莫笑我率然。
送许棠下第游蜀:天下猿多处，西南是蜀关。马登青壁瘦，人宿翠微闲。带雨逢残日，因江见断山。行歌风月好，莫老锦城间。
赠边将:将军夸胆气，功在杀人多。对酒擎钟饮，临风拔剑歌。翻师平碎叶，掠地取交河。应笑孔门客，年年羡四科。
曲江春:寻春与送春，多绕曲江滨。一片凫鹥水，千秋辇毂尘。岸凉随众木，波影逐游人。自是游人老，年年管吹新。
送郑谷先辈赴妆州辟命:看花兴未休，已散曲江游。载笔离秦甸，从军过洛州。嵩云将雨去，汝水背城流。应念依门客，蒿莱满径秋。
长安书事:出送乡人尽，沧洲未得还。秋风五陵树，晴日六街山。有景终年住，无机是处闲。何当向云外，免老别离间。
再题敬亭清越上人山房:重来访惠休，已是十年游。向水千松老，空山一磬秋。石窗清吹入，河汉夜光流。久别多新作，长吟洗俗愁。
浮汴东归:日暖泗滨西，无穷岸草齐。薄烟衰草树，微月迥城鸡。水近沧浪急，山随绿野低。羞将旧名姓，还向旧游题。
送友人归江南:辛勤同失意，迢递独还家。落日江边笛，残春岛上花。亲安诚可喜，道在亦何嗟。谁伴高吟处，晴天望九华。
题兴善寺僧道深院:江峰峰顶人，受法老西秦。法本无前业，禅非为后身。院栽他国树，堂展祖师真。甚愿依宗旨，求闲未有因。
书边事:调角断清秋，征人倚戍楼。春风对青冢，白日落梁州。大汉无兵阻，穷边有客游。蕃情似此水，长愿向南流。
送友人游蜀:此心知者稀，欲别倍相依。无食拟同去，有家还未归。巴山开国远，剑道入天微。必恐临邛客，疑君学赋非。
蓝溪夜坐:蓝水警尘梦，夜吟开草堂。月临山霭薄，松滴露花香。诗外真风远，人间静兴长。明朝访禅侣，更上翠微房。
送友人进士许棠:离乡积岁年，归路远依然。夜火山头市，春江树杪船。干戈愁鬓改，瘴疠喜家全。何处营甘旨，潮涛浸薄田。
送南陵尉李频:重作东南尉，生涯尚似僧。客程淮馆月，乡思海船灯。晚雾看春毂，晴天见朗陵。不应三考足，先授诏书征。
送蜀客:剑阁缘空去，西南转几州。丹霄行客语，明月杜鹃愁。露带山花落，云随野水流。相如曾醉地，莫滞少年游。
思宜春寄友人:胜游虽隔年，魂梦亦依然。瀑水喧秋思，孤灯动夜船。断虹全岭雨，斜月半溪烟。旧日吟诗侣，何人更不眠。
江行夜雨:江风木落天，游子感流年。万里波连蜀，三更雨到船。梦残灯影外，愁积苇丛边。不及樵渔客，全家住岛田。
江南逢洛下友人:洛下吟诗侣，南游只有君。波涛归路见，蟋蟀在船闻。晓月江城出，晴霞岛树分。无穷怀古意，岂独绕湘云。
隐岩陪郑少师夜坐:幸喜陪驺驭，频来向此宵。砚磨清涧石，厨爨白云樵。竹外村烟细，灯中禁漏遥。衣冠与文理，静语对前朝。
别李参军:王孙游不遇，况我五湖人。野店难投宿，渔家独问津。岭分中夜月，江隔两乡春。静想青云路，还应寄此身。
送友人归宣州:失计复离愁，君归我独游。乱花藏道发，春水绕乡流。暝火丛桥市，晴山叠郡楼。无为谢公恋，吟过晓蝉秋。
送沈先辈尉昭应:余才不废诗，佐邑喜闲司。丹陛终须去，青山未可期。叶凋温谷晚，云出古宫迟。若草东封疏，君王到有时。
送友人游湖南:所投非旧知，亦似有前期。路向长江上，帆扬细雨时。春生南岳早，日转大荒迟。尽采潇湘句，重来会近期。
江上送友人南游:何处积乡愁，天涯聚乱流。岸长群岫晚，湖阔片帆秋。买酒过渔舍，分灯与钓舟。潇湘见来雁，应念独边游。
江南别友人:劳生故白头，头白未应休。阙下难孤立，天涯尚旅游。听猿吟岛寺，待月上江楼。醉别醒惆怅，云帆满乱流。
寄绩溪陈明府:古邑猿声里，空城只半存。岸移无旧路，沙涨别成村。鼓角喧京口，江山尽汝濆。六朝兴废地，行子一销魂。
游歙州兴唐寺:山桥通绝境，到此忆天台。竹里寻幽径，云边上古台。鸟归残照出，钟断细泉来。为爱澄溪月，因成隔宿回。
题广信寺:亭北敞灵溪，林梢与槛齐。野云来影远，沙鸟去行低。晚渡明村火，晴山响郡鼙。思乡值摇落，赖不有猿啼。
兴善寺贝多树:还应毫末长，始见拂丹霄。得子从西国，成阴见昔朝。势随双刹直，寒出四墙遥。带月啼春鸟，连空噪暝蜩。远根穿古井，高顶起凉飙。影动悬灯夜，声繁过雨朝。静迟松桂老，坚任雪霜凋。永共终南在，应随劫火烧。
游边感怀二首:贫游缭绕困边沙，却被辽阳战士嗟。不是无家归不得，有家归去似无家。兄弟江南身塞北，雁飞犹自半年余。夜来因得思乡梦，重读前秋转海书。
春日游曲江:日暖鸳鸯拍浪春，蒹葭浦际聚青蘋。若论来往乡心切，须是烟波岛上人。
送人及第归海东:东风日边起，草木一时春。自笑中华路，年年送远人。
咏棋子赠弈僧:黑白谁能用入玄，千回生死体方圆。空门说得恒沙劫，应笑终年为一先。
谷口作:巴客青冥过岭尘，雪崖交映一川春。晴朝采药寻源去，必恐云深见异人。
江村:贫游无定踪，乡信转难逢。寒渚暮烟阔，去帆归思重。潮平低戌火，木落远山钟。况是渔家宿，疏篱响夜舂。
赠进士顾云:潮槛烟波别钓津，西京同□荻□贫。不知守道归何日，相对无言尽几春。晴景远山花外暮，云边高盖水边□。与君愁寂无消处，赊酒青门送楚人。
赠头陀僧:自说年深别石桥，遍游灵迹熟南朝。已知世路皆虚幻，不觉空门是寂寥。沧海附船浮浪久，碧山寻塔上云遥。如今竹院藏衰老，一点寒灯弟子烧。
题贾岛吟诗台:吟魂不复游，台亦似荒丘。一径草中出，长江天外流。暝烟寒鸟集，残月夜虫愁。愿得生禾黍，锄平恨即休。
游南岳:入岩仙境清，行尽复重行。若得闲无事，长来寄此生。涧松闲易老，笼烛晚生明。一宿泉声里，思乡梦不成。
九华楼晴望:一夜江潭风雨后，九华晴望倚天秋。重来此地知何日，欲别殷勤更上楼。
刘晨阮肇游天台:树入天台石路新，云和草静迥无尘。烟霞不省生前事，水木空疑梦后身。往往鸡鸣岩下月，时时犬吠洞中春。不知此地归何处，须就桃源问主人。
王远宴麻姑蔡经宅:好风吹树杏花香，花下真人道姓王。大篆龙蛇随笔札，小天星斗满衣裳。闲抛南极归期晚，笑指东溟饮兴长。要唤麻姑同一醉，使人沽酒向余杭。
萧史携弄玉上升:岂是丹台归路遥，紫鸾烟驾不同飘。一声洛水传幽咽，万片宫花共寂寥。红粉美人愁未散，清华公子笑相邀。缑山碧树青楼月，肠断春风为玉箫。
皇初平将入金华山:莫道真游烟景赊，潇湘有路入京华。溪头鹤树春常在，洞口人家日易斜。一水暗鸣闲绕涧，五云长往不还家。白羊成队难收拾，吃尽溪边巨胜花。
暮春戏赠吴端公:年少英雄好丈夫，大家望拜执金吾。闲眠晓日听鶗鴂，笑倚春风仗辘轳。深院吹笙闻汉婢，静街调马任奚奴。牡丹花下帘钩外，独凭红肌捋虎须。
奉送严大夫再领容府二首:海风卷树冻岚消，忧国宁辞岭外遥。自顾勤劳甘百战，不将功业负三朝。剑澄黑水曾芟虎，箭劈黄云惯射雕。代北天南尽成事，肯将心许霍嫖姚。日照双旌射火山，笑迎宾从却南还。风云暗发谈谐外，感会潜生气概间。蕲竹水翻台榭湿，刺桐花落管弦闲。无因得靸真珠履，亲从新侯定八蛮。
赠南岳冯处士二首:白石溪边自结庐，风泉满院称幽居。鸟啼深树劚灵药，花落闲窗看道书。烟岚晚过鹿裘湿，水月夜明山舍虚。支颐冷笑缘名出，终日王门强曳裾。寂寥深木闭烟霞，洞里相知有几家。笑看潭鱼吹水沫，醉嗔溪鹿吃蕉花。穿厨历历泉声细，绕屋悠悠树影斜。夜静著灰封釜灶，自添文武养丹砂。
题子侄书院双松:自种双松费几钱，顿令院落似秋天。能藏此地新晴雨，却惹空山旧烧烟。枝压细风过枕上，影笼残月到窗前。莫教取次成闲梦，使汝悠悠十八年。
南游:尽兴南游卒未回，水工舟子不须催。政思碧树关心句，难放红螺蘸甲杯。涨海潮生阴火灭，苍梧风暖瘴云开。芦花寂寂月如练，何处笛声江上来。
长安客舍叙邵陵旧宴，寄永州萧使君五首:邵陵佳树碧葱茏，河汉西沈宴未终。残漏五更传海月，清笳三会揭天风。香熏舞席云鬟绿，光射头盘蜡烛红。今日却怀行乐处，两床丝竹水楼中。不知何路却飞翻，虚受贤侯郑重恩。五夜清歌敲玉树，三年洪饮倒金尊。招携永感双鱼在，报答空知一剑存。狼藉梨花满城月，当时长醉信陵门。粉堞彤轩画障西，水云红树窣璇题。鹧鸪欲绝歌声定，鸲鹆初惊舞袖齐。坐对玉山空甸线，细听金石怕低迷。东风夜月三年饮，不省非时不似泥。木鱼金钥锁春城，夜上红楼纵酒情。竹叶水繁更漏促，桐花风软管弦清。百分散打银船溢，十指宽催玉箸轻。星斗渐稀宾客散，碧云犹恋艳歌声。三年身逐汉诸侯，宾榻容居最上头。饱听笙歌陪痛饮，熟寻云水纵闲游。朱门锁闭烟岚暮，铃阁清泠水木秋。月满前山圆不动，更邀诗客上高楼。
小游仙诗九十八首:玉箫金瑟发商声，桑叶枯干海水清。净扫蓬莱山下路，略邀王母话长生。上元元日豁明堂，五帝望空拜玉皇。万树琪花千圃药，心知不敢辄形相。骑龙重过玉溪头，红叶还春碧水流。省得壶中见天地，壶中天地不曾秋。真王未许久从容，立在花前别甯封。手把玉箫头不举，自愁如醉倚黄龙。金殿无人锁绛烟，玉郎并不赏丹田。白龙蹀躞难回跋，争下红绡碧玉鞭。玄洲草木不知黄，甲子初开浩劫长。无限万年年少女，手攀红树满残阳。宫阙重重闭玉林，昆仑高辟彩云深。黄龙掉尾引郎去，使妾月明何处寻。风满涂山玉蕊稀，赤龙闲卧鹤东飞。紫梨烂尽无人吃，何事韩君去不归？武帝徒劳厌暮年，不曾清净不精专。上元少女绝还往，满灶丹成白玉烟。百辟朝回闭玉除，露风清宴桂花疏。西归使者骑金虎，亸鞚垂鞭唱步虚。南斗阑珊北斗稀，茅君夜著紫霞衣。朝骑白鹿趁朝去，凤押笙歌逐后飞。焚香独自上天坛，桂树风吹玉简寒。长怕嵇康乏仙骨，与将仙籍再寻看。冰屋朱扉晓未开，谁将金策扣琼台？碧花红尾小仙犬，闲吠五云嗔客来。酒酽春浓琼草齐，真公饮散醉如泥。朱轮轧轧入云去，行到半天闻马嘶。白石山中自有天，竹花藤叶隔溪烟。朝来洞口围棋了，赌得青龙直几钱？海水西飞照柏林，青云斜倚锦云深。水风暗入古山叶，吹断步虚清磬音。玉诏新除沈侍郎，便分茅土镇东方。不知今夕游何处，侍从皆骑白凤凰。洞里烟霞无歇时，洞中天地足金芝。月明朗朗溪头树，白发老人相对棋。饥即餐霞闷即行，一声长啸万山青。穿花渡水来相访，珍重多才阮步兵。东妃闲著翠霞裙，自领笙歌出五云。清思密谈谁第一，不过邀取小茅君。月影悠悠秋树明，露吹犀簟象床轻。嫔妃久立帐门外，暗笑夫人推酒声。九天天路入云长，燕使何由到上方。玉女暗来花下立，手挼裙带问昭王。玉皇赐妾紫衣裳，教向桃源嫁阮郎。烂煮琼花劝君吃，恐君毛鬓暗成霜。花底休倾绿玉卮，云中含笑向安期。穷阳有数不知数，大似人间年少儿。玉色雌龙金络头，真妃骑出纵闲游。昆仑山上桃花底，一曲商歌天地秋。偷来洞口访刘君，缓步轻抬玉线裙。细擘桃花逐流水，更无言语倚彤云。西汉夫人下太虚，九霞裙幅五云舆。欲将碧字相教示，自解盘囊出素书。天上鸡鸣海日红，青腰侍女扫朱宫。洗花蒸叶滤清酒，待与夫人邀五翁。汗漫真游实可奇，人间天上几人知。周王不信长生话，空使苌弘碧泪垂。青锦缝裳绿玉珰，满身新带五云香。闲依碧海攀鸾驾，笑就苏君觅橘尝。鹤不西飞龙不行，露干云破洞箫清。少年仙子说闲事，遥隔彩云闻笑声。洞里烟深木叶粗，乘风使者降玄都。隔花相见遥相贺，擎出怀中赤玉符。芝蕙芸花烂漫春，瑞香烟露湿衣巾。玉童私地夸书札，偷写云谣暗赠人。天上邀来不肯来，人间双鹤又空回。秦皇汉武死何处，海畔红桑花自开。紫羽麾幢下玉京，却邀真母入三清。白龙久住浑相恋，斜倚祥云不肯行。鹤叫风悲竹叶疏，谁来五岭拜云车？人间肉马无轻步，踏破先生一卷书。夜降西坛宴已终，花残月榭雾朦胧。谁游八海门前过，空洞一声风雨中。忘却教人锁后宫，还丹失尽玉壶空。嫦娥若不偷灵药，争得长生在月中？旸谷先生下宴时，月光初冷紫琼枝。凄清金石揭天地，事在世间人不知。共爱初平住九霞，焚香不出闭金华。白羊成队难收拾，吃尽溪头巨胜花。酒尽香残夜欲分，青童拜问紫阳君。月光悄悄笙歌远，马影龙声归五云。海树灵风吹彩烟，丹陵朝客欲升天。无央公子停鸾辔，笑泥娇妃索玉鞭。八景风回五凤车，昆仑山上看桃花。若教使者沽春酒，须觅余杭阿母家。叔卿遍览九天春，不见人间故旧人。怪得蓬莱山下水，半成沙土半成尘。欲饮尊中云母浆，月明花里合笙簧。更教小奈将龙去，便向金坛取阮郎。海上桃花千树开，麻姑一去不知来。辽东老鹤应慵惰，教探桑田便不回。昨夜相邀宴杏坛，等闲乘醉走青鸾。红云塞路东风紧，吹破芙蓉碧玉冠。云鹤冥冥去不分，落花流水恨空存。不知玉女无期信，道与留门却闭门。采女平明受事回，暗交丹契锦囊开。欲书密诏防人见，佯喝青虬使莫来。太一元君昨夜过，碧云高髻绾婆娑。手抬玉策红于火，敲断金鸾使唱歌。碧瓦彤轩月殿开，九天花落瑞风来。玉皇欲著红龙衮，亲唤金妃下手裁。长房自贵解飞翻，五色云中独闭门。看却桑田欲成海，不知还往几人存。赤龙停步彩云飞，共道真王海上归。千岁红桃香破鼻，玉盘盛出与金妃。碧海灵童夜到时，徒劳相唤上琼池。因循天子能闲事，纵与青龙不解骑。且欲留君饮桂浆，九天无事莫推忙。青龙举步行千里，休道蓬莱归路长。侍女亲擎玉酒卮，满卮倾酒劝安期。等闲相别三千岁，长忆水边分枣时。万岁蛾眉不解愁，旋弹清瑟旋闲游。忽闻下界笙箫曲，斜倚红鸾笑不休。去住楼台一任风，十三天洞暗相通。行厨侍女炊何物，满灶无烟玉炭红。风动闲天清桂阴，水精帘箔冷沉沉。西妃少女多春思，斜倚彤云尽日吟。王母相留不放回，偶然沉醉卧瑶台。凭君与向萧郎道，教著青龙取妾来。绛节笙歌绕殿飞，紫皇欲到五云归。细腰侍女瑶花外，争向红房报玉妃。闻君新领八霞司，此别相逢是几时。妾有一觥云母酒，请君终宴莫推辞。方士飞轩驻碧霞，酒寒风冷月初斜。不知谁唱归春曲，落尽溪头白葛花。方朔朝来到我家，欲将灵树出丹霞。三千年后知谁在，拟种红桃待放花。水满桑田白日沈，冻云干霰湿重阴。辽东归客闲相过，因话尧年雪更深。朝回相引看红鸾，不觉风吹鹤氅偏。好是兴来骑白鹤，文妃为伴上重天。公子闲吟八景文，花南拜别上阳君。金鞭遥指玉清路，龙影马嘶归五云。一百年中是一春，不教日月辄移轮。金鳌头上蓬莱殿，唯有人间炼骨人。笑擎云液紫瑶觥，共请云和碧玉笙。花下偶然吹一曲，人间因识董双成。东皇长女没多年，从洗金芝到水边。无事伴他棋一局，等闲输却卖花钱。红草青林日半斜，闲乘小凤出彤霞。略寻旧路过西国，因得冰园一尺瓜。树下星沉月欲高，前溪水影湿龙毛。洞天云冷玉花发，公子尽披双锦袍。紫水风吹剑树寒，水边年少下红鸾。未知百一穷阳数，略请先生止的看。武皇含笑把金觥，更请霓裳一两声。护帐宫人最年少，舞腰时挈绣裙轻。琼树扶疏压瑞烟，玉皇朝客满花前。东风小饮人皆醉，短尾青龙枕水眠。彤阁钟鸣碧鹭飞，皇君催熨紫霞衣。丹房玉女心慵甚，贪看投壶不肯归。昆仑山上自鸡啼，羽客争升碧玉梯。因驾五龙看较艺，白鸾功用不如妻。沙野先生闭玉虚，焚香夜写紫微书。供承童子闲无事，教剉琼花喂白驴。云陇琼花满地香，碧沙红水遍朱堂。外人欲压长生籍，拜请飞琼报玉皇。玉洞长春风景鲜，丈人私宴就芝田。笙歌暂向花间尽，便是人间一万年。青童传语便须回，报道麻姑玉蕊开。沧海成尘等闲事，且乘龙鹤看花来。绛树彤云户半开，守花童子怪人来。青牛卧地吃琼草，知道先生朝未回。石洞沙溪二十年，向明杭日夜朝天。白矾烟尽水银冷，不觉小龙床下眠。紫微深锁敞丹轩，太帝亲谈不死门。从此百寮俱拜后，走龙鞭虎下昆仑。云衫玉带好威仪，三洞真人入奏时。频着金鞭打龙角，为嗔西去上天迟。太子真娥相领行，当天合曲玉箫清。梨花新折东风软，犹在缑山乐笑声。洞里月明琼树风，画帘青室影朦胧。香残酒冷玉妃睡，不觉七真归海中。青苑红堂压瑞云，月明闲宴九阳君。不知昨夜谁先醉，书破明霞八幅裙。东溟两度作尘飞，一万年来会面稀。千树梨花百壶酒，共君论饮莫论诗。沧海令抛即未能，且缘鸾鹤立相仍。蔡家新妇莫嫌少，领取真珠三五升。溪影沉沙树影清，人家皆踏五音行。可怜三十六天路，星月满空琼草青。北斗西风吹白榆，穆公相笑夜投壶。花前玉女来相问，赌得青龙许赎无。九天王母皱蛾眉，惆怅无言倚桂枝。悔不长留穆天子，任将妻妾住瑶池。暂随凫伯纵闲游，饮鹿因过翠水头。宫殿寂寥人不见，碧花菱角满潭秋。新授金书八素章，玉皇教妾主扶桑。与君一别三千岁，却厌仙家日月长。八海风凉水影高，上卿教制赤霜袍。蛟丝玉线难裁割，须借玉妃金剪刀。海上风来吹杏枝，昆仑山上看花时。红龙锦襜黄金勒，不是元君不得骑。绛阙夫人下北方，细环清佩响丁当。攀花笑入春风里，偷折红桃寄阮郎。
圣政纪颂:三皇不书，五帝不纪。有圣有神，风销日已。何教何师，生来死止。无典无法，顽肩奡比。三皇实作，五帝实治。成天造地，不昏不圯。言得非排，文得圣齿。表表如见者，莫若乎史。是知朴绳休结，正简斯若。君诰臣箴，觚编毫络。前书后经，规善鉴恶。国之大章，如何寝略。呜呼！贞观多吁，永徽多俞。廷日发论，殿日发谟。牙孽不作，鸟鼠不除。论出不盖，谟行不纡。楹然史臣，蛇然史裾。瞠瞠而视，逶逶而窭。翘笔当面，决防纳污。不梏尔智，不息我愚。执言直注，史文直敷。故得粲粲朝典，落落廷謇。圣牍既多，尧风不浅。颂编坦轴，君出臣显。若俨见旒，若俯见冕。无闲殿旷廷，无尸安素宴。三皇不亡，五帝不翦。太宗得之，史焉斯展。暨乎后相图身，天子专问。我独以言，史不得近。丘明见嫌，倚相在摈。秉笔如今，随班不进。班退史归，惘然畴依。奏问莫睹，嘉谟固稀。取彼诰命，禄为国肥。炯哉时皇，言必成章。德宣五帝，道奥三皇。如何翌臣，嚵肉嗜亡皿。觜距磨抉，楅衡拘长。控截僚位，占护阳光。垣私藩已，远史廋唐。俾德音嘉访，默缩暗亡。咽典噤法，盖圣笼昌。曷以致此，史文不张。后必非笑，将来否臧。谓乎殿空扆逸，朝懵廷荒。不知奸蔽，文失汪洋。有贞观业，有永徽纲。亦匿匪见，亦寝匪彰。赖有后臣，斯言不佞。伊尹真心，太甲须圣。事既可书，史何不命。乃具前欺，大陈不敬。曰逐史之喻，请以物并。且十夫树杨，一夫欲竞。栽既未牢，摒岂能盛！帝业似栽，逐史似摒。穆宗怃然，若疚若茜。昔何臣斯，隐我祖正。不传亲问，不写密诤。孰示来朝，以光神政。由是天呼震吸，征奔召急。史题笔来，叱廷而入。端耳抗目，不撝不挹。獬豸侧头，螭虬摆湿。握管绝怡，当殿而立。君也尽问，臣也倒诚。磊磊其事，镗镗其声。大何不显，细何不明。语未绝绪，史已录成。谓之何书，以政纪名。伊纪清芳，可昭典坟。古师官鸟，昔圣官云。方之我后，录里书分。录有君法，书有君文。君法君文，在圣政纪云。殿无闲时，廷无旷日。云诹波访，倦编刓笔。君劬臣劳，上讨下述。惟勤惟明，在圣政纪出。至德何比，至教焉如？孰窥孰测，外夷内储。谓君有道乎，臣有谟欤？有道有谟，在圣政纪书。一体列秩，同力翼戴。祈福去邪，绝防无碍。国章可披，唐文可爱。善咨不偷，嘉论不盖。不偷不盖，在圣政纪载。谅夫！总斯不朽，可悬魏阙。愚得是言，非讪非伐。实谓医臣浑沌，开君日月。妖物雰死，天文光发。惟我之有颂兮，奚斯跃而董狐蹶。
清明日与友人游玉粒塘庄:几宿春山逐陆郎，清明时节好烟光。归穿细荇船头滑，醉踏残花屐齿香。风急岭云飘迥野，雨余田水落方塘。不堪吟罢东回首，满耳蛙声正夕阳。
子规:雨恨花愁同此冤，啼时闻处正春繁。千声万血谁哀尔，争得如花笑不言。
游鱼:弄萍隈荇思夷犹，掉尾扬鬐逐慢流。应怕碧岩岩下水，浮藤如线月如钩。
风:喜怒寒暄直不匀，终无形状始无因。能将尘土平欺客，爱把波澜枉陷人。飘乐递香随日在，绽花开柳逐年新。深知造化由君力，试为吹嘘借与春。
读汉史:四百年间反覆寻，汉家兴替好沾襟。每逢奸诈须挼手，真遇英雄始醒心。王莽弄来曾半破，曹公将去便平沈。当时虚受君恩者，谩向青编作鬼林。
上元怀古二首:南朝天子爱风流，尽守江山不到头。总是战争收拾得，却因歌舞破除休。尧行道德终无敌，秦把金汤可自由。试问繁华何处有，雨苔烟草古城秋。争帝图王德尽衰，骤兴驰霸亦何为。君臣都是一场笑，家国共成千载悲。排岸远樯森似槊，落波残照赫如旗。今朝城上难回首，不见楼船索战时。
隋堤柳:曾傍龙舟拂翠华，至今凝恨倚天涯。但经春色还秋色，不觉杨家是李家。背日古阴从北朽，逐波疏影向南斜。年年只有晴风便，遥为雷塘送雪花。
蒲关西道中作:国东王气凝蒲关，楼台帖出晴空间。紫烟横捧大舜庙，黄河直打中条山。地锁咽喉千古壮，风传歌吹万家闲。来来去去身依旧，未及潘年鬓已斑。
下第卧疾卢员外召游曲江:眼前何事不伤神，忍向江头更弄春。桂树既能欺贱子，杏花争肯采闲人。麻衣未掉浑身雪，皂盖难遮满面尘。珍重列星相借问，嵇康慵病也天真。
落花:落拓东风不藉春，吹开吹谢两何因。当时曾见笑筵主，今日自为行路尘。颜色却还天上女，馨香留与世间人。明年寒食重相见，零泪无端又满巾。
贺友人及第:得水蛟龙失水鱼，此心相对两何如。敢辞今日须行卷，犹喜他年待荐书。松桂也应情未改，萍蓬争奈迹还疏。春风不见寻花伴，遥向青云泥子虚。
南山:钝碧顽青几万秋，直无天地始应休。莫嫌尘土佯遮面，能向楼台强出头。霁色陡添千尺翠，夕阳闲放一堆愁。假饶不是神仙骨，终抱琴书向此游。
曲江二首:南山低对紫云楼，翠影红阴瑞气浮。一种是春长富贵，大都为水也风流。争攀柳带千千手，间插花枝万万头。独向江边最惆怅，满衣尘土避王侯。江色沈天万草齐，暖烟晴霭自相迷。蜂怜杏蕊细香落，莺坠柳条浓翠低。千队国娥轻似雪，一群公子醉如泥。斜阳怪得长安动，陌上分飞万马蹄。
迁居清溪和刘书记见示:担锡归来竹绕溪，过津曾笑鲁儒迷。端居味道尘劳息，扣寂眠云心境齐。还似村家无宠禄，时将邻叟话幽栖。山衣毳烂唯添野，石井源清不贮泥。祖意岂从年腊得，松枝肯为雪霜低。晚天吟望秋光重，雨阵横空蔽断霓。
酬刘书记一二知己见寄:见说金台客，相逢只论诗。坐来残暑退，吟许野僧知。自喜幽栖僻，唯惭道义亏。身闲偏好古，句冷不求奇。晦迹全无累，安贫自得宜。同人终念我，莲社有归期。
山中答刘书记寓怀:贵门多冠冕，日与荣辱并。山中有独夫，笑傲出衰盛。正直任天真，鬼神亦相敬。之子贲丘园，户牖松萝映。骨将槁木齐，心同止水净。笔头指金波，座上横玉柄。芙蓉出秋渚，绣段流清咏。高古不称时，沈默岂相竞。穷搜万籁息，危坐千峰静。林僧继嘉唱，风前亦为幸。
燕:每岁同辛苦，看人似有情。乱飞春得意，幽语夜闻声。整羽庄姜恨，回身汉后轻。豪家足金弹，不用污雕楹。
沧浪峡:走毂飞蹄过此傍，几人留意问沧浪。烟波莫笑趋名客，为爱朝宗日夜忙。
公子家二首:曾是皇家几世侯，入云高第照神州。柳遮门户横金锁，花拥弦歌咽画楼。锦袖妒姬争巧笑，玉衔骄马索闲游。麻衣酷献平生业，醉倚春风不点头。柳底花阴压露尘，醉烟轻罩一团春。鸳鸯占水能嗔客，鹦鹉嫌笼解骂人。騕褭似龙随日换，轻盈如燕逐年新。不知买尽长安笑，活得苍生几户贫？
下第献所知三首:偶向江头别钓矶，等闲经岁与心违。虚教六尺受辛苦，枉把一身忧是非。青桂本来无欠负，碧霄何处有因依。春风不用相催促，回避花时也解归。不识人间巧路岐，只将端拙泥神祇。与他名利本无分，却共水云曾有期。大抵物情应莫料，近来天意也须疑。自怜心计今如此，凭仗春醪为解颐。十年磨镞事锋铓，始逐朱旗入战场。四海风云难际会，一生肝胆易开张。退飞莺谷春零落，倒卓龙门路渺茫。今日惭知也惭命，笑余歌罢忽凄凉。
游侠儿:好把雄姿浑世尘，一场闲事莫因循。荆轲只为闲言语，不与燕丹了得人。
早秋山中作:谁到山中语，雨余风气秋。烟岚出涧底，瀑布落床头。至道亦非远，僻诗须苦求。千峰有嘉景，拄杖独巡游。
柳十首:灞岸江头腊雪消，东风偷软入纤条。春来不忍登楼望，万架金丝著地娇。受尽风霜得到春，一条条是逐年新。寻常送别无余事，争忍攀将过与人。长恨阳和也世情，把香和艳与红英。家家只是栽桃李，独自无根到处生。只为遮楼又拂桥，被人摧折好枝条。假饶张绪如今在，须把风流暗里销。弱带低垂可自由，傍他门户倚他楼。金风不解相抬举，露压烟欺直到秋。终日堂前学画眉，几人曾道胜花枝。试看三月春残后，门外青阴是阿谁。也曾飞絮谢家庭，从此风流别有名。不是向人无用处，一枝愁杀别离情。从来只是爱花人，杨柳何曾占得春。多向客亭门外立，与他迎送往来尘。强扶柔态酒难醒，殢著春风别有情。公子王孙且相伴，与君俱得几时荣。无赖秋风斗觉寒，万条烟草一时干。游人若要春消息，直向江头腊后看。
水仙操:大波相拍流水鸣，蓬山鸟兽多奇形。琴心不喜亦不惊，安弦缓爪何泠泠？水仙缥缈来相迎，伯牙从此留嘉名。峄阳散木虚且轻，重华斧下知其声。檿丝相纠成凄清，调和引得薰风生。指底先王长养情，曲终天下称太平。后人好事传其曲，有时声足意不足。始峨峨兮复洋洋，但见山青兼水绿。成连入海移人情，岂是本来无嗜欲！琴兮琴兮在自然，不在徽金将轸玉。
轻薄怨:花骢躞蹀游龙骄，连连宝节挥长鞘。凤雏麟子皆至交，春风相逐垂杨桥。捻笙软玉开素苞，画楼闪闪红裾摇。碧蹄偃蹇连金镳，狂情十里飞相烧。西母青禽轻飘飘，分环破璧来往劳。黄金千镒新一宵，少年心事风中毛。明朝何处逢娇饶，门前桃树空夭夭。
长歌行:要衣须破束，欲炙须解牛。当年不快意，徒为他人留。百岁之约何悠悠，华发星星稀满头。峨眉螓首聊我仇，圆红阙白令人愁。何不夕引清奏，朝登翠楼，逢花便折，闻胜即游？鼓腕腾棍晴雷收，舞腰困褭垂杨柔。象箸击折歌勿休，玉山未到非风流。眼前有物俱是梦，莫将身作黄金仇。死生同域不用惧，富贵在天何足忧！
富贵曲:画藻雕山金碧彩，鸳鸯叠翠眠晴霭。编珠影里醉春庭，团红片下攒歌黛。革咽丝烦欢不改，缴绛垂缇忽如晦。活花起舞夜春来，蜡焰煌煌天日在。雪暖瑶杯凤髓融，红拖象箸猩唇细。空中汉转星移盖，火城拥出随朝会。车如雷兮马如龙，鬼神辟易不敢害。冠峨剑重锵环珮，步入天门相真宰。开口长为爵禄筌，回眸便是公卿罪。珍珠索得龙宫贫，膏腴刮下苍生背。九野干戈指著心，威福满拳犹未快。我闻周公贵为天子弟，富有半四海，蔑有骄奢贻后悔。红锦障收，珊瑚树碎，至今笑石崇王恺。
煌煌京洛行:长安近甸巡游遍，洛阳寻有黄龙见。千乘万骑如雷转，差差清跸祥云卷。百司旧分当玉殿，太平官属无遗彦。歌钟沸激香尘散，晨旗隐隐罗轩冕。周公旧迹生红藓，瀍涧波光春照晚。但听嵩山万岁声，将军旗鼓何时偃。
升天行:堂堂削玉青蝇喧，寒鸦啄鼠愁飞鸾。梳玄洗白逡巡间，兰言花笑俄衰残。盘金束紫身属官，强仁小德终无端。不如服取长流丹，潜神却入黄庭闲。志定功成飞九关，逍遥长揖辞人寰。空中龙驾时回旋，左云右鹤翔翩联。双童树节当风翻，常娥倚桂开朱颜。河边牛子星郎牵，三清宫殿浮晴烟。玉皇据案方凝然，仙官立仗森幢幡。引余再拜归仙班，清声妙色视听安。餐和饮顺中肠宽，虚无之乐不可言。
短歌行:一樽绿酒绿于染，拍手高歌天地险。上得青云下不难，下在黄埃上须渐。少年欢乐须及时，莫学懦夫长泣岐。白日欲沈犹未沈，片月已来天半垂。坎鼓铿钟杀愁贼，挼碎是非佯不识。长短高卑不可求，莫叹人生头雪色。
小松歌:幽人不喜凡草生，秋锄劚得寒青青。庭闲土瘦根脚狞，风摇雨拂精神醒。短影月斜不满尺，清声细入鸣蛩翼。天人戏剪苍龙髯，参差簇在瑶阶侧。金精水鬼欺不得，长与东皇逞颜色。劲节暂因君子移，贞心不为麻中直。
放歌行:蠢蠢荼蓼虫，薨薨避葵荠。悠悠狷者心，寂寂厌清世。如何不食甘，命合苦其噬。如何不趣时，分合辱其体。至哉先哲言，于物不凝滞。
临川逢陈百年:麻姑山下逢真士，玄肤碧眼方瞳子。自言混沌凿不死，大笑老彭非久视。强争龙虎是狂人，不保元和虚叩齿。桃花雨过春光腻，劝我一杯灵液味。教我无为礼乐拘，利路名场多忌讳。不如含德反婴儿，金玉满堂真可贵。
游寺:无家自身在，时得到莲宫。秋觉暑衣薄，老知尘世空。幽情怜水石，野性任萍蓬。是处堪闲坐，与僧行止同。
论交:行亏何必富，节在不妨贫。易得笑言友，难逢终始人。松篁贞管鲍，桃李艳张陈。少见岁寒后，免为霜雪尘。
秋兴:木叶乱飞尽，故人犹未还。心虽游紫阙，时合在青山。近寺僧邻静，临池鹤对闲。兵戈如未息，名位莫相关。
山居:草堂书一架，苔径竹千竿。难世投谁是，清贫且自安。邻居皆学稼，客至亦无官。焦尾何人听，凉宵对月弹。
遣兴:风细酒初醒，凭栏别有情。蝉稀秋树瘦，雨尽晚云轻。旅鬓一丝出，乡心寸火生。子牟魂欲断，何日是升平。
惜别:细雨妆行色，霏霏入户来。须知相识喜，却是别愁媒。白刃方盈国，黄金不上台。俱为邹鲁士，何处免尘埃。
早秋游山寺:闲卧云岩稳，攀缘笑戏猱。静于诸境静，高却众山高。至理无言了，浮生一梦劳。清风朝复暮，四海自波涛。
送进士刘松:滔滔皆鲁客，难得是心知。到寺多同步，游山未失期。云低春雨后，风细暮钟时。忽别垂杨岸，遥遥望所之。
送曹税:掺袂向春风，何时约再逢。若教相见密，肯恨别离重。芳草渔家路，残阳水寺钟。落帆当此处，吟兴不应慵。
途中作:瘦马倦行役，斜阳劝著鞭。野桥寒树亚，山店暮云连。退鹢风虽急，攀龙志已坚。路人休莫笑，百里有时贤。
送别:别意说难尽，离杯深莫辞。长歌终此席，一笑又何时。棹入寒潭急，帆当落照迟。远书如不寄，无以慰相思。
览文僧卷:虽无先圣耳，异代得闻韶。怪石难为古，奇花不敢妖。调高非郢雪，思静碍箕瓢。未可重吟过，云山兴转饶。
望仰山忆玄泰上人:晴岚凝片碧，知在此中禅。见面定何日，无书已一年。高秋关静梦，良夜入新篇。仰德心如是，清风不我传。
九江和人赠陈生:天畏斯文坠，凭君助素风。意深皆可补，句逸不因功。暮替云愁远，秋惊月占空。寄家当瀑布，时得笑言同。
登楼值雨二首:共讶高楼望，匡庐色已空。白云横野阔，遮岳与天同。数点雨入酒，满襟香在风。远江吟得出，方下郡斋东。江徼多佳景，秋吟兴未穷。送来松槛雨，半是蓼花风。浪猛惊翘鹭，烟昏叫断鸿。不知今夜客，几处卧鸣篷。
冬夕喜友生至:天涯行欲遍，此夜故人情。乡国别来久，干戈还未平。灯残偏有焰，雪甚却无声。多少新闻见，应须语到明。
送边将:天骄频犯塞，铁骑又征西。臣节轻乡土，雄心生鼓鼙。地寒花不艳，沙远日难低。渐喜秋弓健，雕翻白草齐。
春晴:檐滴春膏绝，凭栏晚吹生。良朋在何处，高树忽流莺。游寺期应定，寻芳步已轻。新诗吟未稳，迟日又西倾。
早蝉:门柳不连野，乍闻为早蝉。游人无定处，入耳更应先。暂默斜阳雨，重吟远岸烟。前年湘竹里，风激绕离筵。
雪十二韵:六出凝阴气，同云指上天。结时风乍急，集处霰长先。草穗翘祥燕，陂桩叶白莲。犬狂南陌上，竹醉小池前。樵径花黏屦，渔舟玉帖舷。阵经旸谷薄，势想朔方偏。楼面光摇锡，篱头晓列钱。石苔青鹿卧，殿网素蛾穿。嘶马应思塞，蹲乌似为燕。童痴为兽捏，僧爱用茶煎。念物希周穆，含毫愧惠连。吟阑余兴逸，还忆剡溪船。
和殷衙推春霖即事:东风吹暖雨，润下不能休。古道云横白，移时客共愁。绿沈莎似藻，红泛叶为舟。忽起江湖兴，疑邻畎浍流。此时无胜会，何处滞奇游。阵急如酣战，点粗成乱沤。竹因添洒落，松得长飕飗。花惨闲庭晚，兰深曲径幽。丝牵汀鸟足，线挂岳猿头。天地昏同醉，寰区浩欲浮。柳眉低带泣，蒲剑锐初抽。石燕翻空重，虫罗缀滴稠。荷倾蛟泪尽，岩拆电鞭收。岂直望尧喜，却怀微禹忧。树滋堪采菌，矶没懒垂钩。腥觉闻龙气，寒宜拥豹裘。名膏那作沴，思稔必通侯。蚌鹬徒喧竞，笙歌罢献酬。山川藏秀媚，草木逞调柔。极目非吾意，行吟独下楼。
题陈将军别墅:明王猎士犹疏在，岩谷安居最有才。高虎壮言知鬼伏，葛龙闲卧待时来。云藏山色晴还媚，风约溪声静又回。不独春光堪醉客，庭除长见好花开。
和蒋进士秋日:晚雨霏微思杪秋，不堪才子尚羁游。尘随别骑东西急，波促年华日夜流。凉月云开光自远，古松风在韵难休。男儿但得功名立，纵是深恩亦易酬。
秋望:云阴惨澹柳阴稀，游子天涯一望时。风闪雁行疏又密，地回江势急还迟。荣枯物理终难测，贵贱人生自不知。未达谁能多叹息，尘埃争损得男儿。
宿渔家:促杼声繁萤影多，江边秋兴独难过。云遮月桂几枝恨，烟罩渔舟一曲歌。难世斯人虽隐遁，明时公道复如何？陶家壁上精灵物，风雨未来终是梭。
悼范摅处士:家在五云溪畔住，身游巫峡作闲人。安车未至柴关外，片玉已藏坟土新。虽有公卿闻姓字，惜无知己脱风尘。到头积善成何事，天地茫茫秋又春。
酬进士秦颙若:莺默平林燕别轩，相逢相笑话生前。低飞旅恨看霜叶，曲写归情向暮川。在野孤云终捧日，朝宗高浪本蒙泉。何劳怅望风雷便，且混鱼龙黩武年。
物情:谁分万类二仪间，禀性高卑各自然。野鹤不栖葱蒨树，流莺长喜艳阳天。李斯溷鼠心应动，庄叟泥龟意已坚。成是败非如赋命，更教何处认愚贤。
春日喜逢乡人刘松:故人不见五春风，异地相逢岳影中。旧业久抛耕钓侣，新闻多说战争功。生民有恨将谁诉，花木无情只自红。莫把少年愁过日，一尊须对夕阳空。
庐陵九日:菊花山在碧江东，冷酒清吟兴莫穷。四十三年秋里过，几多般事乱来空。虽惊故国音书绝，犹喜新知语笑同。竟日开门无客至，笛声迢递夕阳中。
和人游东林:一从张野卧云林，胜概谁人更解寻？黄鸟不能言往事，白莲虚发至如今。年年上国荣华梦，世世高流水石心。始欲共君重怅望，紫霄峰外日沈沈。
和彭进士秋日游靖居山寺:秋山入望已无尘，况得闲游谢事频。问著尽能言祖祖，见时应不是真真。添瓶野水遮还急，伴塔幽花落又新。自笑未曾同逸步，终非宗炳社中人。
和彭进士感怀:人生谁肯便甘休，遇酒逢花且共游。若向云衢陪骥尾，直须天畔落旄头。三编大雅曾关兴，一册南华旋解忧。四海英雄多独断，不知何者是长筹。
冬日喜逢吴价:垂杨烟薄井梧空，千里游人驻断蓬。志意不因多事改，鬓毛难与别时同。莺迁犹待销冰日，鹏起还思动海风。穷达他年如赋命，且陶真性一杯中。
绯桃花:茫茫天意为谁留，深染夭桃备胜游。未醉已知醒后忆，欲开先为落时愁。痴蛾乱扑灯难灭，跃鲤傍惊电不收。何事梨花空似雪，也称春色是悠悠。
和友人喜相遇十首:为儒自愧已多年，文赋歌诗路不专。肯信披沙难见宝，只怜苫草易成编。燕昭寤寐常求骏，郭隗寻思未是贤。且固初心希一试，箭穿正鹄岂无缘。揣情摩意已无功，只把篇章助国风。宋玉谩夸云雨会，谢连宁许梦魂通。愁成旅鬓千丝乱，吟得寒缸短焰终。难世好居郊野地，出门常喜与人同。惠子休惊学五车，沛公方起斩长蛇。六雄互欲吞诸国，四海终须作一家。自古经纶成世务，暂时朱绿比朝霞。人生心口宜相副，莫使尧阶草势斜。不傍江烟访所思，更应无处展愁眉。数杯竹阁花残酒，一局松窗日午棋。多病却疑天与便，自愚潜喜众相欺。非穷非达非高尚，冷笑行藏只独知。闲吟闲坐道相应，远想南华亦自矜。抛掷家乡轻似梦，寻常心地冷于僧。和羹使用非胥靡，忆鲙言词小季鹰。唯仗十篇金玉韵，此中高旨莫阶升。已向丘门老此躯，可堪空作小人儒。吟中景象千般有，书外囊装一物无。润屋必能知早散，辉山应是不轻沽。短衣宁倦重修谒，谁识高阳旧酒徒。松桂寒多众木分，轻浮如叶自纷纭。韶咸古曲教谁爱，山水清音喜独闻。上国共知传大宝，旧交宁复在青云。相逢莫厌杯中酒，同醉同醒只有君。还淳反朴已难期，依德依仁敢暂违。寡欲自应刚正立，无私翻觉友朋稀。旄头影莫侵黄道，傅说星终近紫微。年纪少他蘧伯玉，幸因多难早知非。麻衣未识帝城尘，四十为儒是病身。有恨不关衔国耻，无愁直为倚家贫。齐轻东海二高士，汉重商山四老人。一种爱闲闲不得，混时行止却应真。任说天长海影沈，友朋情比未为深。唯应乐处无虚日，大半危时得道心。命达夭殇同白首，价高砖瓦即黄金。他年有要玄珠者，赤水萦纡试一寻。
依韵修睦上人山居十首:生身便在乱离间，遇柳寻花作麽看。老去转谙无是事，本来何处有多般。长怜蠛蠓能随暖，独笑梧桐不耐寒。覆载我徒争会得，大鹏飞尚未知宽。云泉日日长松寺，丝管年年细柳营。静躁殊途知自识，荣枯一贯亦何争。道傍病树人从老，溪上新苔我独行。若见净名居士语，逍遥全不让庄生。莫言天道终难定，须信人心尽自轻。宣室三千虽有恨，成周八百岂无情？柏缘执性长时瘦，梅为多知两番生。不是不同明主意，懒将唇舌与齐烹。不论轩冕及渔樵，性与情违渐渐遥。季子祸从怜富贵，颜生道在乐箪瓢。清闲自可齐三寿，忿恨还须戒一朝。好学尧民偎舜日，短裁孤竹理云韶。春风春雨一何频，望极空江觉损神。莺有来由重入谷，柳无情绪强依人。汉庭谒者休言事，鲁国诸生莫问津。赖是水乡樗栎贱，满炉红焰且相亲。三十年来要自观，履春冰恐未为难。自于南国同埋剑，谁向东门便挂冠。早是人情飞絮薄，可堪时令太行寒。多惭幸住匡山下，偷得秾岚坐卧看。畹兰未必因香折，湖象多应为齿焚。兼济直饶同巨楫，自由何似学孤云。秋深栎菌樵来得，木末山鼯梦断闻。闲凭竹轩游子过，替他愁见日西曛。何事深山啸复歌，短弓长剑不如他。且图青史垂名稳，从道前贤自滞多。斤鸟鷃敢辞栖短棘，凤凰犹解怯高罗。人生若得逢尧舜，便是巢由亦易过。太玄太易小窗明，古义寻来醉复醒。西伯纵逢头已白，步兵如在眼应青。寒猿断后云为槛，宿鸟惊时月满庭。此景得闲闲去得，人间无事不曾经。壮气虽同德不同，项王何似王江东。乡歌寂寂荒丘月，渔艇年年古渡风。难世斯人犹不达，此时吾道岂能通。吟君十首山中作，方觉多端总是空。
同友生春夜闻雨:春雨三更洗物华，乱和丝竹响豪家。滴繁知在长条柳，点重愁看破朵花。檐静尚疑兼雾细，灯摇应是逐风斜。此时童叟浑无梦，为喜流膏润谷芽。
送河南韦主簿归京:岩风爱日泪阑干，去住情途各万端。世乱敢言离别易，时清犹道路行难。舟维晚雨湘川暗，袖拂晴岚岘首寒。见说满朝亲友在，肯教憔悴出长安。
喻道:汉武秦皇漫苦辛，那思俗骨本含真。不知流水潜催老，未悟三山也是尘。牢落沙丘终古恨，寂寥函谷万年春。长生客待仙桃饵，月里婵娟笑煞人。
自岭下泛鹢到清远峡作:乘船浮鹢下韶水，绝境方知在岭南。薜荔雨余山自黛，蒹葭烟尽岛如蓝。旦游萧帝新松寺，夜宿嫦娥桂影潭。不为箧中书未献，便来兹地结茅庵。
咏史诗。章华台:茫茫衰草没章华，因笑灵王昔好奢。台土未干箫管绝，可怜身死野人家。
咏史诗。沛宫:汉高辛苦事干戈，帝业兴隆俊杰多。犹恨四方无壮士，还乡悲唱大风歌。
咏史诗。湘川:虞舜南捐万乘君，灵妃挥涕竹成纹。不知精魄游何处，落日潇湘空白云。
咏史诗。西园:月满西园夜未央，金风不动邺天凉。高情公子多秋兴，更领诗人入醉乡。
咏史诗。吴江:子胥今日委东流，吴国明朝亦古丘。大笑夫差诸将相，更无人解守苏州。
咏史诗。滹沱河:光武经营业未兴，王郎兵革正凭陵。须知后汉功臣力，不及滹沱一片冰。
咏史诗。兰台宫:迟迟春日满长空，亡国离宫蔓草中。宋玉不忧人事变，从游那赋大王风。
咏史诗。邯郸:晓入邯郸十里春，东风吹下玉楼尘。青娥莫怪频含笑，记得当年失步人。
咏史诗。陇西:乘春来到陇山西，隗氏城荒碧草齐。好笑王元不量力，函关那受一丸泥。
咏史诗。褒城:恃宠娇多得自由，骊山举火戏诸侯。只知一笑倾人国，不觉胡尘满玉楼。
咏史诗。鲁城:鲁公城阙已丘墟，荒草无由认玉除。因笑臧孙才智少，东门钟鼓祀鶢鶋。
咏史诗。骕骦陂:行行西至一荒陂，因笑唐公不见机。莫惜骕骦输令尹，汉东宫阙早时归。
咏史诗。夹谷:夹谷莺啼三月天，野花芳草整相鲜。来时不见侏儒死，空笑齐人失措年。
咏史诗。沙丘:年年游览不曾停，天下山川欲遍经。堪笑沙丘才过处，銮舆风过鲍鱼腥。
咏史诗。广武山:数罪楚师应夺气，底须多论破深艰。仓皇斗智成何语，遗笑当时广武山。
咏史诗。云梦:汉祖听谗不可防，伪游韩信果罹殃。十处辛苦平天下，何事生擒入帝乡？
咏史诗。高阳:路入高阳感郦生，逢时长揖便论兵。最怜伏轼东游日，下尽齐王七十城。
咏史诗。昆阳:师克由来在协和，萧王兵马固无多。谁知大敌昆阳败，却笑前朝困楚歌。
怀州客舍:误饮覃怀酒，谁知滞去程。朝昏太行色，坐卧沁河声。白道穿秦甸，严鼙似戍城。邻鸡莫相促，游子自晨征。
夏日登灵隐寺后峰:绝顶无烦暑，登临三伏中。深萝难透日，乔木更含风。山叠云霞际，川倾世界东。那知兹夕兴，不与古人同。
送姚舒下第游蜀:蜀路何迢递，怜君独去游。风烟连北虏，山水似东瓯。九折盘荒坂，重江绕汉州。临邛一壶酒，能遣长卿愁。
湖上言事寄长城喻明府:吟霜与卧云，此兴亦甘贫。吹箭落翠羽，垂丝牵锦鳞。满湖风撼月，半日雨藏春。却笑萦簪组，劳心字远人。
除夜:永怀难自问，此夕众愁兴。晓韵侵春角，寒光隔岁灯。心燃一寸火，泪结两行冰。煦育诚非远，阳和又欲升。
送沛县司马丞之任:举酒一相劝，逢春聊尽欢。羁游故交少，远别后期难。路上野花发，雨中青草寒。悠悠两都梦，小沛与长安。
送道上人游方:律仪通外学，诗思入玄关。烟景随人别，风姿与物闲。贯花留静室，咒水度空山。谁识浮云意，悠悠天地间。
送饶州王司法之任兼寄朱处士:莫辞还作吏，且喜速回车。留醉悲残岁，含情寄远书。共看衰老近，转觉宦名虚。遥想清溪畔，幽人得自如。
滁上怀周贺:就枕忽不寐，孤怀兴叹初。南谯收旧历，上苑绝来书。暝雪细声积，晨钟寒韵疏。侯门昔弹铗，曾共食江鱼。
酬故人陈乂都:远别那无梦，重游自有期。半年乡信到，两地赤心知。坐久吟移调，更长砚结凘。文人才力薄，终怕阿戎欺。
题友人山花:平明方发尽，为待好风吹。不见移来日，先愁落去时。浓香薰叠叶，繁朵压卑枝。坐看皆终夕，游蜂似有期。
送人游日本国:苍茫大荒外，风教即难知。连夜扬帆去，经年到岸迟。波涛含左界，星斗定东维。或有归风便，当为相见期。
东溪言事寄于丹:日月昼夜转，年光难驻留。轩窗才过雨，枕簟即知秋。草际鸟行出，溪中虹影收。唯君壮心在，应笑卧沧洲。
处州洞溪:气象四时清，无人画得成。众山寒叠翠，两派绿分声。坐月何曾夜，听松不似晴。混元融结后，便有此溪名。
游竹林寺:得路到深寺，幽虚曾识名。藓浓阴砌古，烟起暮香生。曙月落松翠，石泉流梵声。闻僧说真理，烦恼自然轻。
送镜空上人游江南:去住如云鹤，飘然不可留。何山逢后夏，一食在孤舟。细雨莲塘晚，疏蝉橘岸秋。应怀旧溪月，夜过石窗流。
元日:晨鸡两遍报更阑，刁斗无声晓漏干。暖日映山调正气，东风入树舞残寒。轩车欲识人间感，献岁须来帝里看。才酌屠苏定年齿，坐中惟笑鬓毛斑。
题慈溪张丞壁:因君贰邑蓝溪上，遣我维舟红叶时。共向乡中非半面，俱惊鬓里有新丝。伫看孤洁成三考，应笑愚疏舍一枝。貌似故人心尚喜，相逢况是旧相知。
孙氏林亭:池亭才有二三亩，风景胜于千万家。瑟瑟林排全巷竹，猩猩血染半园花。并床欹枕逢春尽，援笔持杯到日斜。丱角相知成白首，而今欢笑莫咨嗟。
游张公洞寄陶校书:步步势穿江底去，此中危滑转身难。下蒸阴气松萝湿，外制温风杖屦寒。数里烟云方觉异，前程世界更应宽。由来委曲寻仙路，不似先生换骨丹。
登新城县楼赠蔡明府:杨震东来是宦游，政成登此自消忧。草中白道穿村去，树里清溪照郭流。纵目四山宜永日，开襟五月似高秋。不知县籍添新户，但见川原桑柘稠。
赠信州高员外:溪势盘回绕郡流，饶阳春色满溪楼。岂唯啼鸟催人醉，更有繁花笑客愁。蹇拙命中迷直道，仁慈风里驻扁舟。膺门若感深恩去，终杀微躯未足酬。
上杭州姚郎中:能除疾瘼似良医，一郡乡风当日移。身贵久离行药伴，才高独作后人师。春游下马皆成宴，吏散看山即有诗。借问公方与文道，而今中夏更传谁？
牡丹:借问庭芳早晚栽，座中疑展画屏开。花分浅浅胭脂脸，叶堕殷殷腻粉腮。红砌不须夸芍药，白蘋何用逞重台。殷勤为报看花客，莫学游蜂日日来。
睦州吕郎中郡中环溪亭:为是仙才登望处，风光便似武陵春。闲花半落犹迷蝶，白鸟双飞不避人。树影兴余侵枕簟，荷香坐久著衣巾。暂来此地非多日，明主那容借寇恂。
赠处州段郎中:幸见仙才领郡初，郡城孤峭似仙居。杉萝色里游亭榭，瀑布声中阅簿书。德重自将天子合，情高元与世人疏。寒潭是处清连底，宾席何心望食鱼。
书吴道隐林亭:藓榭莎亭萝筱阴，依稀气象似山林。橘枝亚路黄苞重，井脉牵湖碧甃深。稚子遮门留熟客，惊蝉入座避游禽。四邻不见孤高处，翻笑腾腾只醉吟。
赠会稽张少府:高节何曾似任官，药苗香洁备常餐。一分酒户添犹得，五字诗名隐即难。笑我无媒生鹤发，知君有意忆渔竿。明年莫便还家去，镜里云山且共看。
湖北有茅斋湖西有松岛轻棹往返颇谐素心因成四韵:湖北湖西往复还，朝昏只处自由间。暑天移榻就深竹，月夜乘舟归浅山。绕砌紫鳞欹枕钓，垂檐野果隔窗攀。古贤暮齿方如此，多笑愚儒鬓未斑。
赠式上人:纵居鼙角喧阗处，亦共云溪邃僻同。万虑全离方寸内，一生多在五言中。芰荷叶上难停雨，松桧枝间自有风。莫笑旅人终日醉，吾将大醉与禅通。
思越中旧游寄友:甸外山川无越国，依稀只似剑门西。镜中叠浪摇星斗，城上繁花咽鼓鼙。断臂青猿啼玉笥，成行白鸟下耶溪。此中曾是同游处，迢递寻君梦不迷。
陪胡中丞泛湖:仙舟仙乐醉行春，上界稀逢下界人。绮绣峰前闻野鹤，旌旗影里见游鳞。澄潭彻底齐心镜，杂树含芳让锦茵。凡许从容谁不幸，就中光显是州民。
海石榴:亭际夭妍日日看，每朝颜色一般般。满枝犹待春风力，数朵先欺腊雪寒。舞蝶似随歌拍转，游人只怕酒杯干。久长年少应难得，忍不丛边到夜观。
嘉兴许明府:檇李转闻风教好，重门夜不上重关。腰悬墨绶三年外，身去青云一步间。勤苦字人酬帝力，从容对客问家山。升沈路别情犹在，不忘乡中旧往还。
路支使小池:广狭偶然非制定，犹将方寸像沧溟。一泓春水无多浪，数尺晴天几个星。露满玉盘当半夜，匣开金镜在中庭。主人垂钓常来此，虽把鱼竿醉未醒。
送陈秀才将游霅上便议北归:婆娑恋酒山花尽，绕缭还家水路通。转楫拟从青草岸，吹帆犹是白蘋风。淮边欲暝军鼙急，洛下先寒苑树空。诗句因余更孤峭，书题不合忘江东。
雪中寄殷道士:大片纷纷小片轻，雨和风击更纵横。园林入夜寒光动，窗户凌晨湿气生。蔽野吞村飘未歇，摧巢压竹密无声。山阴道士吟多兴，六出花边五字成。
赠美人四首:直缘多艺用心劳，心路玲珑格调高。舞袖低徊真蛱蝶，朱唇深浅假樱桃。粉胸半掩疑晴雪，醉眼斜回小样刀。才会雨云须别去，语惭不及琵琶槽。严冬忽作看花日，盛暑翻为见雪时。坐上弄娇声不转，尊前掩笑意难知。含歌媚盼如桃叶，妙舞轻盈似柳枝。年几未多犹怯在，些些私语怕人疑。酒蕴天然自性灵，人间有艺总关情。剥葱十指转筹疾，舞柳细腰随拍轻。常恐胸前春雪释，惟愁座上庆云生。若教梅尉无仙骨，争得仙娥驻玉京。昔日仙人今玉人，深冬相见亦如春。倍酬金价微含笑，才发歌声早动尘。昔岁曾为萧史伴，今朝应作宋家邻。百年别后知谁在，须遣丹青画取真。
叙钱塘异胜:暖景融融寒景清，越台风送晓钟声。四郊远火烧烟月，一道惊波撼郡城。夜雪未知东岸绿，春风犹放半江晴。谢公吟处依稀在，千古无人继盛名。
题报恩寺上方:来来先上上方看，眼界无穷世界宽。岩溜喷空晴似雨，林萝碍日夏多寒。众山迢递皆相叠，一路高低不记盘。清峭关心惜归去，他时梦到亦难判。
赠孙百篇:御题百首思纵横，半日功夫举世名。羽翼便从吟处出，珠玑续向笔头生。莫嫌黄绶官资小，必料青云道路平。才子风流复年少，无愁高卧不公卿。
题故人废宅二首:举目凄凉入破门，鲛人一饭尚知恩。闲花旧识犹含笑，怪石无情更不言。樵叟和巢伐桃李，牧童兼草踏兰荪。壶觞笑咏随风去，唯有声声蜀帝魂。寒莎野树入荒庭，风雨萧萧不掩扃。旧径已知无孟竹，前溪应不浸荀星。精灵消散归寥廓，功业传留在志铭。薄暮停车更凄怆，山阳邻笛若为听。
赠天台叶尊师:莫见平明离少室，须知薄暮入天台。常时爱缩山川去，有夜自携星月来。灵药不知何代得，古松应是长年栽。先生暗笑看棋者，半局棋边白发催。
送婺州许录事:之官便是还乡路，白日堂堂著锦衣。八咏遗风资逸兴，二溪寒色助清威。曙星没尽提纲去，暝角吹残锁印归。笑我中年更愚僻，醉醒多在钓渔矶。
尚书新创敌楼二首:下马政成无一事，应须胜地过朝昏。笙歌引出桃花洞，罗绣拥来金谷园。十里水云吞半郭，九秋山月入千门。常闻大厦堪栖息，燕雀心知不敢言。异境永为欢乐地，歌钟夜夜复年年。平明旭日生床底，薄暮残霞落酒边。虽向槛前窥下界，不知窗里是中天。直须分付丹青手，画出旌幢绕谪仙。
送孙百篇游天台:东南云路落斜行，入树穿村见赤城。远近常时皆药气，高低无处不泉声。映岩日向床头没，湿烛云从柱底生。更有仙花与灵鸟，恐君多半未知名。
处州献卢员外:才下轺车即岁丰，方知盛德与天通。清声渐出寰瀛外，喜气全归教化中。落地遗金终日在，经年滞狱当时空。直缘后学无功业，不虑文翁不至公。
感时三首:不觉年华似箭流，朝看春色暮逢秋。正嗟新冢垂青草，便见故交梳白头。虽道了然皆是梦，应还达者即无愁。破除生死须齐物，谁向穹苍问事由。日乌往返无休息，朝出扶桑暮却回。夜雨旋驱残热去，江风吹送早寒来。才怜饮处飞花片，又见书边聚雪堆。莫恃少年欺白首，须臾还被老相催。世途扰扰复憧憧，真恐华夷事亦同。岁月自消寒暑内，荣枯尽在是非中。今朝犹作青襟子，明日还成白首翁。堪笑愚夫足纷竞，不知流水去无穷。
题应天寺上方兼呈谦上人:中天坐卧见人寰，峭石垂藤不易攀。晴卷风雷归故壑，夜和猿鸟锁寒山。势横绿野苍茫外，影落平湖潋滟间。师在西岩最高处，路寻之字见禅关。
题法华寺绝顶禅家壁:苍翠岧峣逼窅冥，下方雷雨上方晴。飞流便向砌边挂，片月影从窗外行。驯鹿不知谁结侣，野禽都是自呼名。只应禅者无来去，坐看千山白发生。
上越州杨严中丞:连枝棣萼世无双，未秉鸿钧拥大邦。折桂早闻推独步，分忧暂辍过重江。晴寻凤沼云中树，思绕稽山枕上窗。试把十年辛苦志，问津求拜碧油幢。
山中寄吴磻十韵:莫问终休否，林中事已成。盘餐怜火种，岁计付刀耕。掬水皆花气，听松似雨声。书空翘足卧，避险侧身行。果傍闲轩落，蒲连湿岸生。禅生知见理，妻子笑无名。更拟教诗苦，何曾待酒清。石溪鱼不大，月树鹊多惊。砌下通樵路，窗间见县城。云山任重叠，难隔故交情。
嘉兴县内池阁:指画应心成，周回气象清。床前沙鸟语，案下锦鳞惊。细柳风吹旋，新荷露压倾。微芳缘岸落，迸笋入波生。舴艋舟中醉，莓苔径上行。高人莫归去，此处胜蓬瀛。
侯郎中新置西湖:远近利民因智力，周回润物像心源。菰蒲纵感生成惠，鳣鲔那知广大恩。潋滟清辉吞半郭，萦纡别派入遥村。砂泉绕石通山脉，岸木黏萍是浪痕。已见澄来连镜底，兼知极处浸云根。波涛不起时方泰，舟楫徐行日易昏。烟雾未应藏岛屿，凫鹥亦解避旌幡。虽云桃叶歌还醉，却被荷花笑不言。孤鹤必应思凤诏，凡鱼岂合在龙门。能将盛事添元化，一夕机谟万古存。
许员外新阳别业:兰汀橘岛映亭台，不是经心即手栽。满阁白云随雨去，一池寒月逐潮来。小松出屋和巢长，新径通村避笋开。柳絮风前欹枕卧，荷花香里棹舟回。园中认叶封林草，檐下攀枝落野梅。莫恣高情求逸思，须防急诏用长材。若因萤火终残卷，便把渔歌送几杯。多谢郢中贤太守，常时谈笑许追陪。
山中言事八韵寄李支使:岂知经史深相误，两鬓垂丝百事休。受业几多为弟子，成名一半作公侯。前时射鹄徒抛箭，此日求鱼未上钩。竹里断云来枕上，岩边片月在床头。过庭急雨和花落，绕舍澄泉带叶流。缅想远书聆鹊喜，窥寻嘉果觉猿偷。旧诗改处空留韵，新酝尝来不满篘。阮瑀如能问寒馁，风光当日入沧洲。
经旷禅师旧院:谷鸟散啼如有恨，庭花含笑似无情。更名变貌难休息，去去来来第几生。
将归湖上留别陈宰:归去春山逗晚晴，萦回树石罅中行。明时不是无知己，自忆湖边钓与耕。
咏花:狂心醉眼共裴回，一半先开笑未开。此日不能偷折去，胡蜂直恐趁人来。
送僧南游:三秋万里五溪行，风里孤云不计程。若念猩猩解言语，放生先合放猩猩。
蜀中:游子去游多不归，春风酒味胜馀时。闲来却伴巴儿醉，豆蔻花边唱竹枝。
莺:暖辞云谷背残阳，飞下东风翅渐长。却笑金笼是羁绊，岂知瑶草正芬芳。晓逢溪雨投红树，晚啭宫楼泣旧妆。何事离人不堪听，灞桥斜日袅垂杨。
上阳宫:春半上阳花满楼，太平天子昔巡游。千门虽对嵩山在，一笑还随洛水流。深锁笙歌巢燕听，遥瞻金碧路人愁。翠华却自登仙去，肠断宫娥望不休。
经故洛城:一片危墙势恐人，墙边日日走蹄轮。筑时驱尽千夫力，崩处空为数里尘。长恨往来经此地，每嗟兴废欲沾巾。那堪又向荒城过，锦雉惊飞麦陇春。
曲江春望:故国东归泽国遥，曲江晴望忆渔樵。都缘北阙春先到，不是南山雪易消。瑞影玉楼开组绣，欢声丹禁奏云韶。虽然未得陪鸳鸯，亦酹金觞祝帝尧。
新安城:若算防边久远名，新安岂更胜长城。谩兴他役悲荒垒，何似从今实取兵。圣德便应同险固，人心自不向忠贞。但将死节酬尧禹，版筑无劳寇已平。
自遣:四十年来诗酒徒，一生缘兴滞江湖。不愁世上无人识，唯怕村中没酒沽。春巷摘桑喧姹女，江船吹笛舞蛮奴。焚鱼酌醴醉尧代，吟向席门聊自娱。
送张逸人:自说归山人事赊，素琴丹灶是生涯。床头残药鼠偷尽，溪上破门风摆斜。石井晴垂青葛叶，竹篱荒映白茅花。遥知此去应稀出，独卧晴窗梦晓霞。
春晚渡河有怀:烟收绿野远连空，戍垒依稀入望中。万里山河星拱北，百年人事水归东。扁舟晚济桃花浪，走马晴嘶柳絮风。乡思正多羁思苦，不须回首问渔翁。
春望梁石头城:柳碧桑黄破国春，残阳微雨望归人。江山不改兴亡地，冠盖自为前后尘。帆势挂风轻若翅，浪声吹岸叠如鳞。六朝无限悲愁事，欲下荒城回首频。
早梅:缀雪枝条似有情，凌寒澹注笑妆成。冻香飘处宜春早，素艳开时混月明。迁客岭头悲袅袅，美人帘下妒盈盈。满园桃李虽堪赏，要且东风晚始生。
惜春:燕归巢后即离群，吟倚东风恨日曛。一别一年方见我，游来游去不禁君。莺花御苑看将尽，丝竹侯家亦少闻。独坐南楼正惆怅，柳塘花絮更纷纷。
春夜赤水驿旅怀:一星残烛照离堂，失计游心归渺茫。不自寻思无道路，为谁辛苦竞时光。九衢春色休回首，半夜溪声正梦乡。却羡去年买山侣，月斜渔艇倚潇湘。
献池州庾员外:曾降瑶缄荐姓名，攀云几合到蓬瀛。须存彭寿千年在，终见茅公九转成。鲲海已知劳鹤使，萤窗不那梦霓旌。琪花玉蔓应相笑，未得歌吟从酒行。
闻友人入越幕因以诗赠:稽岭春生酒冻销，烟鬟红袖恃娇饶。岸边丛雪晴香老，波上长虹晚影遥。正哭阮途归未得，更闻江笔赴嘉招。人间荣瘁真堪恨，坐想征轩鬓欲凋。
览陈丕卷:雪宫词客燕宫游，一轴烟花象外搜。谩把蜀纹当昼展，徒夸湘碧带春流。吟时致我寒侵骨，得处疑君白尽头。从北南归明月夜，岭猿滩鸟更悠悠。
登凌歊台:高台今日竟长闲，因想兴亡自惨颜。四海已归新雨露，六朝空认旧江山。槎翘独鸟沙汀畔，风递连墙雪浪间。好是轮蹄来往便，谁人不向此跻攀。
仆射陂晚望:离人到此倍堪伤，陂水芦花似故乡。身事未知何日了，马蹄唯觉到秋忙。田园牢落东归晚，道路辛勤北去长。却羡无愁是沙鸟，双双相趁下斜阳。
芳草:废苑墙南残雨中，似袍颜色正蒙茸。微香暗惹游人步，远绿才分斗雉踪。三楚渡头长恨见，五侯门外却难逢。年年纵有春风便，马迹车轮一万重。
宫中二首:芳草长含玉辇尘，君王游幸此中频。今朝别有承恩处，鹦鹉飞来说似人。虽然自小属梨园，不识先皇玉殿门。还是当时歌舞曲，今来何处最承恩。
长安春雨:兼风飒飒洒皇州，能滞轻寒阻胜游。半夜五侯池馆里，美人惊起为花愁。
南行:腊晴江暖鸊鹈飞，梅雪香黏越女衣。鱼市酒村相识遍，短船歌月醉方归。
竹:翠叶才分细细枝，清阴犹未上阶墀。蕙兰虽许相依日，桃李还应笑后时。抱节不为霜霰改，成林终与凤凰期。渭滨若更征贤相，好作渔竿系钓丝。
春日过寿安山馆:旧国多将泉石亲，西游爱此拂行尘。帘开山色离亭午，步入松香别岛春。谁肯暂安耕钓地，相逢谩叹路岐身。归期不及桃花水，江上何曾鲙雪鳞。
夏日宿灵岩寺宗公院:寺入千岩石路长，孤吟一宿远公房。卧听半夜杉坛雨，转觉中峰枕簟凉。花界已无悲喜念，尘襟自足是非妨。他年纵使重来此，息得心猿鬓已霜。
夏日题远公北阁:危阁压山冈，晴空疑鸟行。胜搜花界尽，响益梵音长。有月堪先到，无风亦自凉。人烟纷绕绕，诸树共苍苍。榻恋高楼语，瓯怜昼茗香。此身闲未得，驱马入残阳。
秋蝶二首:秦楼花发时，秦女笑相随。及到秋风日，飞来欲问谁。似厌栖寒菊，翩翩占晚阳。愁人如见此，应下泪千行。
行次:终日长程复短程，一山行尽一山青。路傍君子莫相笑，天上由来有客星。
寄郑补阙:夫子门前数仞墙，每经过处忆游梁。路从青琐无因见，恩在丹心不可忘。未必便为谗口隔，只应贪草谏书忙。别来愁悴知多少，两度槐花马上黄。
汴河:当时天子是闲游，今日行人特地愁。柳色纵饶妆故国，水声何忍到扬州。乾坤有意终难会，黎庶无情岂自由。应笑秦皇用心错，谩驱神鬼海东头。
雒城作:大卤旌旗出洛滨，此中烟月已埃尘。更无楼阁寻行处，只有山川识野人。早得铸金夸范蠡，旋闻垂钓哭平津。旧游难得时难遇，回首空城百草春。
姑苏城南湖陪曹使君游:水蓼花红稻穗黄，使君兰棹泛回塘。倚风荇藻先开路，迎旆凫鷖尽著行。手里兵符神与术，腰间金印彩为囊。少年太守勋庸盛，应笑燕台两鬓霜。
秋日有寄姑苏曹使君:多病无因棹小舟，阖闾城下谒名侯。水寒不见双鱼信，风便唯闻五袴讴。早说用兵长暗合，近传观稼亦闲游。须知谢奕依前醉，闲阻清谈又一秋。
往年进士赵能卿尝话金庭胜事，见示叙:会稽诗客赵能卿，往岁相逢话石城。正恨故人无上寿，喜闻良宰有高情。山朝佐命层层耸，水接飞流步步清。两火一刀罹乱后，会须乘兴雪中行。
得宣州窦尚书书因投寄二首:双鱼迢递到江滨，伤感南陵旧主人。万里朝台劳寄梦，十年侯国阻趋尘。寻知乱后尝辞禄，共喜闲来得养神。时见齐山敬亭客，不堪戎马战征频。曾逐旌旗过板桥，世途多难竟蓬飘。步兵校尉辞公府，车骑将军忆本朝。醉里旧游还历历，病中衰鬓奈萧萧。遗簪堕履应留念，门客如今只下僚。
忆夏口:汉阳渡口兰为舟，汉阳城下多酒楼。当年不得尽一醉，别梦有时还重游。襟带可怜吞楚塞，风烟只好狎江鸥。月明更想曾行处，吹笛桥边木叶秋。
春晚寄钟尚书:宰府初开忝末尘，四年谈笑隔通津。官资肯便矜中路，酒醆还应忆故人。江畔旧游秦望月，槛前公事镜湖春。如今莫问西禅坞，一炷寒香老病身。
秋晓寄友人:洞庭霜落水云秋，又泛轻涟任去留。世界高谈今已得，宦途清贵旧曾游。手中彩笔夸题凤，天上泥封奖狎鸥。更见南来钓翁说，醉吟还上木兰舟。
送魏校书兼呈曹使君:乱离无计驻生涯，又事东游惜岁华。村店酒旗沽竹叶，野桥梅雨泊芦花。雠书发迹官虽屈，负米安亲路不赊。应见使君论世旧，扫门重得向曹家。
七夕:络角星河菡萏天，一家欢笑设红筵。应倾谢女珠玑箧，尽写檀郎锦绣篇。香帐簇成排窈窕，金针穿罢拜婵娟。铜壶漏报天将晓，惆怅佳期又一年。
清明日曲江怀友:君与田苏即旧游，我于交分亦绸缪。二年隔绝黄泉下，尽日悲凉曲水头。鸥鸟似能齐物理，杏花疑欲伴人愁。寡妻稚子应寒食，遥望江陵一泪流。
春日忆湖南旧游寄卢校书:旅榜前年过洞庭，曾提刀笔事甘宁。玳筵离隔将军幕，朱履频窥处士星。恩重匣中孤剑在，梦馀江畔数峰青。金貂见服嘉宾散，回首昭丘一涕零。
贺淮南节度卢员外赐绯:俭莲高贵九霄闻，粲粲朱衣降五云。骢马早年曾避路，银鱼今日且从军。御题彩服垂天眷，袍展花心透縠纹。应笑当年老莱子，鲜华都自降明君。
春日独游禅智寺:树远连天水接空，几年行乐旧隋宫。花开花谢还如此，人去人来自不同。鸾凤调高何处酒，吴牛蹄健满车风。思量只合腾腾醉，煮海平陈一梦中。
上江州陈员外:寒江九派转城楼，东下钟陵第一州。人自中台方贵盛，地从西晋即风流。旧班久望鹓晴翥，馀力犹闻虎夜浮。应恨属官无健令，异时佳节阻闲游。
上鄂州韦尚书:往岁先皇驭九州，侍臣才业最风流。文穷典诰虽馀力，俗致雍熙尽密谋。兰省换班青作绶，柏台前引绛为鞲。都缘未负江山兴，开济生灵校一秋。
秋日禅智寺见裴郎中题名寄韦瞻:野寺疏钟万木秋，偶寻题处认名侯。官离南郡应闲暇，地胜东山想驻留。百醆浓醪成别梦，两行垂露浣羁愁。心知只有韦公在，更对真踪话旧游。
湘南春日怀古:晴江春暖兰蕙薰，凫鹥苒苒鸥著群。洛阳贾谊自无命，少陵杜甫兼有文。空阔远帆遮落日，苍茫野树碍归云。松醪酒好昭潭静，闲过中流一吊君。
金陵寄窦尚书:二年岐路有西东，长忆优游楚驿中。虎帐谈高无客继，马卿官傲少人同。世危肯使依刘表，山好犹能忆谢公。此去此恩言不得，谩将闲泪对春风。
别池阳所居:黄尘初起此留连，火耨刀耕六七年。雨夜老农伤水旱，雪晴渔父共舟船。已悲世乱身须去，肯愧途危迹屡迁。却是九华山有意，列行相送到江边。
酬黄从事怀旧见寄:旧游不合到心中，把得君诗意亦同。水馆酒阑清夜月，香街人散白杨风。长绳系日虽难绊，辨口谈天不易穷。世事自随蓬转在，思量何处是飞蓬。
西施:家国兴亡自有时，吴人何苦怨西施。西施若解倾吴国，越国亡来又是谁。
钱尚父生日:大昴分光降斗牛，兴唐宗社作诸侯。伊夔事业扶千载，韩白机谋冠九州。贵盛上持龙节钺，延长应续鹤春秋。锦衣玉食将何报，更俟庄椿一举头。
京口见李侍郎:傞傞江柳欲矜春，铁瓮城边见故人。屈指不堪言甲子，披风常记是庚申。别来且喜身俱健，乱后休悲业尽贫。还有杖头沽酒物，待寻山寺话逡巡。
秋日酬张特玄:病寄南徐两度秋，故人依约亦扬州。偶因雁足思闲事，拟棹孤舟访旧游。风急几闻江上笛，月高谁共酒家楼。平生意气消磨尽，甘露轩前看水流。
故洛阳公镇大梁时隐得游门下今之经历事往…以伤以谢:孤舟欲泊思何穷，曾忆西来值雪中。珠履少年初满座，白衣游子也从公。狂抛赋笔琉璃冷，醉倚歌筵玳瑁红。今日斯文向谁说，泪碑棠树两成空。
夜泊毗陵无锡县有寄:草虫幽咽树初团，独系孤舟夜已阑。浊浪势奔吴苑急，疏钟声彻惠山寒。愁催鬓发凋何易，贫恋家乡别渐难。他日亲朋应大笑，始知书剑是无端。
谒文宣王庙:晚来乘兴谒先师，松柏凄凄人不知。九仞萧墙堆瓦砾，三间茅殿走狐狸。雨淋状似悲麟泣，露滴还同叹凤悲。傥使小儒名稍立，岂教吾道受栖迟。
淮南送卢端公归台:凤鸾势逸九霄宽，北去南来任羽翰。朱绂两参王俭府，绣衣三领杜林官。道从上国曾匡济，才向牢盆始重难。应笑张纲谩生事，埋轮不得在长安。
柳:灞岸晴来送别频，相偎相倚不胜春。自家飞絮犹无定，争解垂丝绊路人。
宿荆州江陵驿:西游象阙愧知音，东下荆溪称越吟。风动芰荷香四散，月明楼阁影相侵。闲欹别枕千般梦，醉送征帆万里心。薜荔衣裳木兰楫，异时烟雨好追寻。
抚州别阮兵曹:雪晴天外见诸峰，幽轧行轮有去踪。内史宅边今独恨，步兵厨畔旧相容。十年别鬓疑朝镜，千里归心著晚钟。若不他时更青眼，未知谁肯荐临邛。
送友人归夷门:二年流落大梁城，每送君归即有情。别路算来成底事，旧游言著似前生。苑荒懒认词人会，门在空怜烈士名。至竟男儿分应定，不须惆怅谷中莺。
湘中见进士乔诩:吴公台下别经秋，破虏城边暂驻留。一笑有情堪解梦，数年无故不同游。云牵楚思横鱼艇，柳送乡心入酒楼。且酌松醪依旧醉，谁能相见向春愁。
东归途中作:松橘苍黄覆钓矶，早年生计近年违。老知风月终堪恨，贫觉家山不易归。别岸客帆和雁落，晚程霜叶向人飞。买臣严助精灵在，应笑无成一布衣。
夏州胡常侍:百尺高台勃勃州，大刀长戟汉诸侯。征鸿过尽边云阔，战马闲来塞草秋。国计已推肝胆许，家财不为子孙谋。仍闻陇蜀由多事，深喜将军未白头。
寄进士卢休:半年池口恨萍蓬，今日思量已梦中。游子马蹄难重到，故人尊酒与谁同。山横翠后千重绿，蜡想歌时一烬红。从此客程君不见，麦秋梅雨遍江东。
送秦州从事:一枝何足解人愁，抛却还随定远侯。紫陌红尘今别恨，九衢双阙夜同游。芳时易失劳行止，良会难期且驻留。若到边庭有来使，试批书尾话梁州。
题方干诗:中间李建州，夏汭偶同游。顾我论佳句，推君最上流。九霄无鹤板，双鬓老渔舟。世难方如此，何当浣旅愁。
寄制诰李舍人:梁王握豹韬，雪里见枚皋。上客趋丹陛，游人叹二毛。门闲知待诏，星动想濡毫。一首长杨赋，应嫌索价高。
寄礼部郑员外:栾郄门风大，裴王礼乐优。班资冠鸡舌，人品压龙头。夜直炉香细，晴编疏草稠。近闻潘散骑，三十二悲秋。
旧游:良时不复再，渐老更难言。远水犹经眼，高楼似断魂。依依宋玉宅，历历长卿村。今日空江畔，相于只酒樽。
商於驿与于蕴玉话别:南朝徐庾流，洛下忆同游。酒采闲坊菊，山登远寺楼。相思劳寄梦，偶别已经秋。还被青青桂，催君不自由。
封禅寺居:盛礼何由睹，嘉名偶寄居。周南太史泪，蛮徼长卿书。砌竹摇风直，庭花泣露疏。谁能赋秋兴，千里隔吾庐。
红叶:不奈荒城畔，那堪晚照中。野晴霜浥绿，山冷雨催红。游子灞陵道，美人长信宫。等闲居岁暮，摇落意无穷。
秋寄张坤:庭树已黄落，闭门俱寂寥。未知栖托处，空羡圣明朝。酒醒乡心阔，云晴客思遥。吾徒自多感，颜子只箪瓢。
秋居有寄:端居湖岸东，生计有无中。魇处千般鬼，寒时百种风。性灵从道拙，心事奈成空。多谢金台客，何当一笑同。
雪霁:南山雪乍晴，寒气转峥嵘。锁却闲门出，随他骏马行。一竿如有计，五鼎岂须烹。愁见天街草，青青又欲生。
自贻:衰老应难更进趋，药畦经卷自朝晡。纵无显效亦藏拙，若有所成甘守株。汉武巡游虚轧轧，秦皇吞并谩驱驱。如何只见丁家鹤，依旧辽东叹绿芜。
偶兴:逐队随行二十春，曲江池畔避车尘。如今赢得将衰老，闲看人间得意人。
城西作:从军无一事，终日掩空斋。道薄交游少，才疏进取乖。野禽鸣聒耳，庭草绿侵阶。幸自同樗栎，何妨惬所怀。
游江夏口:醉别江东酒一杯，往年曾此驻尘埃。鱼听建业歌声过，水看瞿塘雪影来。黄祖不能容贱客，费祎终是负仙才。平生胆气平生恨，今日江边首懒回。
寄钟常侍:一从朱履步金台，蘖苦冰寒奉上台。峻节不由人学得，远途终是自将来。风高渐展摩天翼，干耸方呈构厦材。应笑樟亭旧同舍，九州无验满炉灰。
寄处默师:甘露卷帘看雨脚，樟亭倚柱望潮头。十年顾我醉中过，两地与师方外游。久隔兵戈常寄梦，近无书信更堪忧。香炉烟霭虎溪月，终棹铁船寻惠休。
送梅处士归宁国:十五年前即别君，别时天下未纷纭。乱罹且喜身俱在，存没那堪耳更闻。良会谩劳悲曩迹，旧交谁去吊荒坟？殷勤为谢逃名客，想望千秋岭上云。
雪中怀友人:腊酒复腊雪，故人今越乡。所思谁把盏，端坐恨无航。兔苑旧游尽，龟台仙路长。未知邹孟子，何以奉梁王。
姑苏真娘墓:春草荒坟墓，萋萋向虎丘。死犹嫌寂寞，生肯不风流。皎镜山泉冷，轻裾海雾秋。还应伴西子，香径夜深游。
宿彭蠡馆:孤馆少行旅，解鞍增别愁。远山矜薄暮，高柳怯清秋。病里见时态，醉中思旧游。所怀今已矣，何必恨东流！
燕:不必嫌漂露，何妨养羽毛。汉妃金屋远，卢女杏梁高。野迥双飞急，烟晴对语劳。犹胜黄雀在，栖息是蓬蒿。
陕西晚思:长途已自穷，此去更西东。树色荣衰里，人心往返中。别情流水急，归梦故山空。莫忘交游分，从来事一同。
春日投钱塘元帅尚父二首:正忧衰老辱金台，敢望昭王顾问来。门外旌旗屯虎豹，壁闲章句动风雷。三都节已联翩降，两地花应次第开。若比紫髯分鼎足，未闻余力有琼瑰。征东幕府十三州，敢望非才忝上游。官秩已叨吴品职，姓名兼显鲁春秋。盐车顾后声方重，火井窥来焰始浮。一句黄河千载事，麦城王粲谩登楼。
宿纪南驿:策蹇南游忆楚朝，阴风淅淅树萧萧。不知无忌奸邪骨，又作何山野葛苗。
遣兴:青云路不通，归计奈长蒙。老恐医方误，穷忧酒醆空。何堪罹乱后，更入是非中。长短遭讥笑，回头避钓翁。
江夏酬高崇节:腊雪都堂试，春风汴水行。十年虽抱疾，何处不无情？群盗正当路，此游应隔生。劳君问流落，山下已躬耕。
莺声:井上梧桐暗，花间雾露晞。一枝晴复暖，百啭是兼非。金屋梦初觉，玉关人未归。不堪闲日听，因尔又沾衣。
夜泊义兴戏呈邑宰:溪畔维舟问戴星，此中三害有图经。长桥可避南山远，却恐难防是最灵。
寄黔中王从事:故人刀笔事军书，南转黔江半月余。别后乡关情几许，近来诗酒兴何如？贪将醉袖矜莺谷，不把瑶缄附鲤鱼。今日举觞君莫问，生涯牢落鬓萧疏。
霅溪晚泊寄裴庶子:溪风如扇雨如丝，闲步闲吟柳恽诗。杯酒疏狂非曩日，野花狼藉似当时。道穷谩有依刘感，才急应无借寇期。满眼云山莫相笑，与君俱是受深知。
送姚安之赴任秋浦:官罢春坊地象雷，片帆高指贵池开。五侯水暖鱼鳞去，九子山晴雁叙来。江夏黄童徒逞辩，广都庞令恐非才。到头称意须年少，赢得时光向酒杯。
寄乔逸人:南经湘浦北扬州，别后风帆几度游。春酒谁家禁烂漫，野花何处最淹留。欲凭尺素边鸿懒，未定雕梁海燕愁。长短此行须入手，更饶君占一年秋。
裴庶子除太仆卿因贺:楚珪班序未为轻，莫惜良途副圣明。宫省旧推皇甫谧，寺曹今得夏侯婴。秩随科第临时贵，官逐簪裾到处清。应笑马安虚巧宦，四回迁转始为卿。
酬寄右司李员外:当年忆见桂枝春，自此清途未四旬。左省望高推健笔，右曹官重得名人。闲摛丽藻嫌秋兴，静猎遗编笑过秦。犹把随和向泥滓，应怜疏散任天真。
春日登上元石头故城:万里伤心极目春，东南王气只逡巡。野花相笑落满地，山鸟自惊啼傍人。谩道城池须险阻，可知豪杰亦埃尘。太平寺主惟轻薄，却把三公与贼臣。
送宣武徐巡官:傲睨公卿二十年，东来西去只悠然。白知关畔元非马，玄觉壶中别有天。汉帝诏衔应异日，梁王风雪是初筵。临行不惜刀圭便，愁杀长安买笑钱。
登宛陵条风楼寄窦常侍:乱罹时节懒登临，试借条风半日吟。只有远山含暖律，不知高阁动归心。溪喧晚棹千声浪，云护寒郊数丈阴。自笑疏慵似麋鹿，也教台上费黄金。
官池秋夕:池边月影闲婆娑，池上醉来成短歌。芙渠抵死怨珠露，蟋蟀苦口嫌金波。往事向人言不得，旧游临老恨空多。松醪作酒兰为棹，十载烟尘奈尔何。
送裴饶归会稽:金庭路指剡川隈，珍重良朋自此来。两鬓不堪悲岁月，一卮犹得话尘埃。家通曩分心空在，世逼横流眼未开。笑杀山阴雪中客，等闲乘兴又须回。
送程尊师之晋陵:栋间云出认行轩，郊外阴阴夏木繁。高道乍为张翰侣，使君兼是世龙孙。溪含句曲清连底，酒贳余杭渌满樽。莫见时危便乘兴，人来何处不桃源。
吴门晚泊寄句曲道友:采香径在人不留，采香径下停叶舟。桃花李花斗红白，山鸟水鸟自献酬。十万梅鋗空寸土，三分孙策竟荒丘。未知到了关身否，笑杀雷平许远游。
寄崔庆孙:故人何处又留连，月冷风高镜水边。文阵解围才昨日，醉乡分袂已三年。交情澹泊应长在，俗态流离且勉旃。还拟山阴一乘兴，雪寒难得渡江船。
送丁明府赴紫溪任:金徽玉轸肯躇蹰，偶滞良途半月余。楼上酒阑梅拆后，马前山好雪晴初。栾公社在怜乡树，潘令花繁贺版舆。县谱莫辞留旧本，异时量度更何如。
秦望山僧院:巉巉危岫倚沧洲，闻说秦皇亦此游。霸主卷衣才二世，老僧传锡已千秋。阴崖水赖松梢直，藓壁苔侵画像愁。各是病来俱未了，莫将烦恼问汤休。
送程尊师东游有寄:华盖峰前拟卜耕，主人无奈又闲行。且凭鹤驾寻沧海，又恐犀轩过赤城。绛简便应朝右弼，紫旄兼合见东卿。劝君莫忘归时节，芝似萤光处处生。
钱唐见芮逢:蔡伦池北雁峰前，罹乱相兼十九年。所喜故人犹会面，不堪良牧已重泉。醉思把箸欹歌席，狂忆判身入酒船。今日与君赢得在，戴家湾里两皤然。
送张绾游钟陵:南忆龙沙两岸行，当时天下尚清平。醉眠野寺花方落，吟倚江楼月欲明。老去亦知难重到，乱来争肯不牵情。西山十二真人在，从此烦君语姓名。
京中正月七日立春:一二三四五六七，万木生芽是今日。远天归雁拂云飞，近水游鱼迸冰出。
贵游:馆陶园外雨初晴，绣毂香车入凤城。八尺家僮三尺箠，何知高祖要苍生。
虚白堂前牡丹相传云太傅手植在钱塘:欲询往事奈无言，六十年来托此根。香暖几飘袁虎扇，格高长对孔融樽。曾忧世乱阴难合，且喜春残色上存。莫背阑干便相笑，与君俱受主人恩。
第五将军于馀杭天柱宫入道因题寄:交梨火枣味何如，闻说苕川已下车。瓦榼尚携京口酒，草堂应写颍阳书。亦知得意须乘鹤，未必忘机便钓鱼。却恐武皇还望祀，软轮征入问玄虚。
秋日有寄:丹青未合便回头，见尽人间事始休。只有百神朝宝镜，永无纤浪犯虚舟。曾临铁瓮虽分职，近得金陵亦偶游。东去西来人不会，上卿踪迹本玄洲。
重过三衢哭孙员外:烂柯山下忍重到，双桧楼前日欲残。华屋未移春照灼，故侯何在泪汍澜。不唯济物工夫大，长忆容才尺度宽。一恸旁人莫相笑，知音衰尽路行难。
重九日广陵道中:秋山抱病何处登，前时韦曲今广陵。广陵大醉不解闷，韦曲旧游堪拊膺。佳节纵饶随分过，流年无奈得人憎。却驱羸马向前去，牢落路岐非所能。
西京道中:半夜秋声触断蓬，百年身事算成空。祢生词赋抛江夏，汉祖精神忆沛中。未必他时能富贵，只应从此见穷通。边禽陇水休相笑，自有沧洲一棹风。
下第寄张坤:谩费精神掉五侯，破琴孤剑是身仇。九衢双阙拟何去，玉垒铜梁空旧游。蝴蝶有情牵晚梦，杜鹃无赖伴春愁。思量不及张公子，经岁池江倚酒楼。
晚眺:凭古城边眺晚晴，远村高树转分明。天如镜面都来静，地似人心总不平。云向岭头闲不彻，水流溪里太忙生。谁人得及庄居老，免被荣枯宠辱惊。
狄浦:晴川倚落晖，极目思依依。野色寒来浅，人家乱后稀。久贫身不达，多病意长违。还有渔舟在，时时梦里归。
华清宫:楼殿层层佳气多，开元时节好笙歌。也知道德胜尧舜，争奈杨妃解笑何。
龙泉东下却寄孙员外:縠江东下几多程，每泊孤舟即有情。山色已随游子远，水纹犹认主人清。恩如海岳何时报，恨似烟花触处生。百尺风帆两行泪，不堪回首望峥嵘。
大梁见乔诩:湘水春浮岸，淮灯夜满桥。六年悲梗断，两地各萍漂。刀笔依三事，篇章奏珥貂。迹卑甘汩没，名散称逍遥。好寺松为径，空江桂作桡。野香花伴落，缸暖酒和烧。晋沼寻游凤，秦冠竟叹鸮。骨凡鸡犬薄，魂断蕙兰招。怅望添燕琯，蹉跎厌鲁瓢。败桐方委爨，冤匣正冲霄。战代安釐国，封崇孝景朝。千年非有限，一醉解无聊。漏永灯花暗，炉红雪片销。久游家共远，相对鬓俱凋。运命从难合，光阴奈不饶。到头蓑笠契，两信钓鱼潮。
酬高崇节:旧游虽一梦，别绪忽千般。败草汤陵晚，衰槐楚寺寒。数奇常自愧，时薄欲何干。犹赖君相勉，殷勤贡禹冠。
送卢端公归台卢校书之夏县:绵绵堤草拂征轮，龙虎俱辞楚水滨。只见胜之为御史，不知梅福是仙人。地推八米源流盛，才笑三张事业贫。一种西归一般达，柏台霜冷夏城春。
途中送人东游有寄:离骖莫惜暂逡巡，君向池阳我入秦。岁月易抛非曩日，酒杯难得是同人。路经隋苑桥灯夜，江转台城岸草春。此处故交谁见问，为言霜鬓压风尘。
南园题:搏击路终迷，南园且灌畦。敢言逃俗态，自是乐幽栖。叶长春松阔，科圆早薤齐。雨沾虚槛冷，雪压远山低。竹好还成径，桃夭亦有蹊。小窗奔野马，闲瓮养醯鸡。水石心逾切，烟霄分已暌。病怜王猛畚，愚笑隗嚣泥。泽国潮平岸，江村柳覆堤。到头乘兴是，谁手好提携。
酬丘光庭:正月十一日书札，五月十六日到来。柳吟秦望咫尺地，鲤鱼何处闲裴回。故人情意未疏索，次第序述眉眼开。上言二年隔烟水，下有数幅真琼瑰。行吟坐读口不倦，瀑泉激射琅玕摧。壁池兰蕙日已老，村酒蘸甲时几杯。鹤龄鸿算不复见，雨后蓑笠空莓苔。自从黄寇扰中土，人心波荡犹未回。道殷合眼拜九列，张濬掉舌升三台。朝廷济济百揆序，宁将对面容奸回。祸生有基妖有渐，翠华西幸蒙尘埃。三川梗塞两河闭，大明宫殿生蒿莱。懦夫早岁不量力，策蹇仰北高崔嵬。千门万户扃锁密，良匠不肯雕散材。君今得意尚如此，况我麋鹿悠悠哉！荣衰贵贱目所睹，莫嫌头白黄金台。
投宣武郑尚书二十韵:汉代簪缨盛，梁园雉堞雄。物情须重德，时论在明公。族大逾开魏，神高本降嵩。世家惟蹇谔，官业即清通。翰苑论思外，纶闱啸傲中。健豪惊彩凤，高步出冥鸿。履历虽吾道，行藏必圣聪。绛霄无系滞，浙水忽西东。庾监高楼月，袁郎满扇风。四年将故事，两地有全功。去去才须展，行行道益隆。避权辞宪署，仗节出南宫。雁影相承接，龙图共始终。自然须作砺，不必恨临戎。幕下莲花盛，竿头犭单佩红。骑儿逢郭伋，战士得文翁。人地应无比，簟瓢奈屡空。因思一枝桂，已作断根蓬。往事应归捷，劳歌且责躬。殷勤信陵馆，今日自途穷。
投浙东王大夫二十韵:越岭千峰秀，淮流一派长。暂凭开物手，来展济时方。旧迹兰亭在，高风桂树香。地清无等级，天阔任徊翔。麈尾谈何胜，螭头笔更狂。直曾批凤诏，高已冠鹓行。啸傲辞民部，雍容出帝乡。赵尧推印绶，句践与封疆。水占仙人吹，城留御史床。嘉宾邹润甫，百姓贺知章。席暖飞鹦鹉，尘轻驻骕骦。夜歌珠断续，晴舞雪悠扬。化向棠阴布，春随棣萼芳。盛名韬不得，雄略晦弥彰。自愧三冬学，来窥数仞墙。感深惟刻骨，时去欲沾裳。想望鱼烧尾，咨嗟鼠啮肠。可能因蹇拙，便合老沧浪。题柱心犹壮，移山志不忘。深惭百般病，今日问医王。
寄剡县主簿:金庭养真地，珠篆会稽官。境胜堪长往，时危喜暂安。洞连沧海阔，山拥赤城寒。他日抛尘土，因君拟炼丹。
答宗人衮:昆仑水色九般流，饮即神仙憩即休。敢恨守株曾失意，始知缘木更难求。鴒原谩欲均余力，鹤发那堪问旧游。遥望北辰当上国，羡君归棹五诸侯。
钱塘遇默师忆润州旧游:歌敲玉唾壶，醉击珊瑚枝。石羊妙善街，甘露平泉碑。扪苔想豪杰，剔藓看文词。归来北固山，水槛光参差。
四顶山:胜景天然别，精神入画图。一山分四顶，三面瞰平湖。过夏僧无热，凌冬草不枯。游人来至此，愿剃发和须。
岐王宅:朱邸平台隔禁闱，贵游陈迹尚依稀。云低雍畤祈年去，雨细长杨从猎归。申白宾朋传道义，应刘文彩寄音徽。承平旧物惟君尽，犹写雕鞍伴六飞。
感弄猴人赐朱绂:十二三年就试期，五湖烟月奈相违。何如买取胡孙弄，一笑君王便著绯。
比红儿诗:姓字看侵尺五天，芳菲占断百花鲜。马嵬好笑当时事，虚赚明皇幸蜀川。金谷园中花正繁，坠楼从道感深恩。齐奴却是来东市，不为红儿死更冤。陷却平阳为小怜，周师百万战长川。更教乞与红儿貌，举国山川不值钱。一曲都缘张丽华，六宫齐唱后庭花。若教比并红儿貌，枉破当年国与家。乐营门外柳如阴，中有佳人画阁深。若是五陵公子见，买时应不啻千金。青丝高绾石榴裙，肠断当筵酒半醺。置向汉宫图画里，入胡应不数昭君。斜凭栏杆醉态新，敛眸微盻不胜春。当时若遇东昏主，金叶莲花是此人。匼匝千山与万山，碧桃花下景长闲。神仙得似红儿貌，应免刘郎忆世间。越山重叠越溪斜，西子休怜解浣纱。得似红儿今日貌，肯教将去与夫差。诏下人间觅好花，月眉云髻选人家。红儿若向当时见，系臂先封第一纱。锋镝纵横不敢看，泪垂玉箸正汍澜。应缘近似红儿貌，始得深宫奉五官。金缕浓薰百和香，脸红眉黛入时妆。当时便向乔家见，未敢将心在窈娘。通宵甲帐散香尘，汉帝精神礼百神。若见红儿醉中态，也应休忆李夫人。拔得芙蓉出水新，魏家公子信才人。若教瞥见红儿貌，不肯留情付洛神。芳姿不合并常人，云在遥天玉在尘。因事爱思荀奉倩，一生闲坐枉伤神。笔底如风思涌泉，赋中休谩说婵娟。红儿若在东家住，不得登墙尔许年。一抹浓红傍脸斜，妆成不语独攀花。当时若是逢韩寿，未必埋踪在贾家。树袅西风日半沉，地无人迹转伤心。阿娇得似红儿貌，不费长门买赋金。五云高捧紫金堂，花下投壶侍玉皇。从到世人都不识，也应知有杜兰香。戏水源头指旧踪，当时一笑也难逢。红儿若为回桃脸，岂比连催举五烽。虢国夫人照夜玑，若为求得与红儿。醉和香态浓春睡，一树繁花偃绣帏。知有持盈玉叶冠，剪云裁月照人寒。若使红儿风帽戴，直使瑶池会上看。明媚何曾让玉环，破瓜年几百花颜。若教貌向南朝见，定却梅妆似等闲。世事悠悠未足称，肯将闲事更争能？自从命向红儿去，不欲留心在裂缯。自隐新从梦里来，岭云微步下阳台。含情一向春风笑，羞杀凡花尽不开。舍却青娥换玉鞍，古来公子苦无端。莫言一匹追风马，天骥牵来也不看。槛外花低瑞露浓，梦魂惊觉晕春容。凭君细看红儿貌，最称严妆待晓钟。薄罗轻剪越溪纹，鸦翅低垂两鬓分。料得相如偷见面，不应琴里挑文君。南国东邻各一时，后来惟有杜红儿。若教楚国宫人见，羞把腰身并柳枝。照耀金钗簇腻鬟，见时直向画屏间。黄姑阿母能判剖，十斛明珠也是闲。轻小休夸似燕身，生来占断紫宫春。汉皇若遇红儿貌，掌上无因著别人。鹦鹉娥如裛露红，镜前眉样自深宫。稍教得似红儿貌，不嫁南朝沈侍中。拟将心地学安禅，争奈红儿笑靥圆。何物把来堪比并，野塘初绽一枝莲。浸草漂花绕槛香，最怜穿度乐营墙。殷勤留滞缘何事，曾照红儿一面妆。雕阴旧俗骋婵娟，有个红儿赛洛川。常笑世人语虚诞，今朝自见火中莲。渡口诸侬乐未休，竟陵西望路悠悠。石城有个红儿貌，两桨无因迎莫愁。谁向深山识大仙，劝人山上引春泉。定知不及红儿貌，枉却工夫溉玉田。倾国倾城总绝伦，红儿花下认真身。十年东北看燕赵，眼冷何曾见一人？今时自是不谙知，前代由来岂见遗。一笑阳城人便惑，何堪教见杜红儿。京口喧喧百万人，竞传河鼓谢星津。柰花似雪簪云髻，今日夭容是后身。青史书时未是真，可能纤手却强秦。再三为谢齐皇后，要解连环别与人。绣帐鸳鸯对刺纹，博山微暖麝微曛。诗成若有红儿貌，悔道当时月坠云。薄粉轻朱取次施，大都端正亦相宜。只如花下红儿态，不藉城中半额眉。妆成浑欲认前朝，金凤双钗逐步摇。未必慕容宫里伴，舞风歌月胜纤腰。琥珀钗成恩正深，玉儿妖惑荡君心。莫教回首看妆面，始觉曾虚掷万金。自有闲花一面春，脸檀眉黛一时新。殷勤为报梁家妇，休把啼妆赚后人。轻梳小髻号慵来，巧中君心不用媒。可得红儿抛醉眼，汉皇恩泽一时回。千里长江旦暮潮，吴都风俗尚纤腰。周郎若见红儿貌，料得无心念小乔。月落潜奔暗解携，本心谁道独单栖。还缘交甫非良偶，不肯终身作羿妻。汉皇曾识许飞琼，写向人间作画屏。昨日红儿花下见，大都相似更娉婷。魏帝休夸薛夜来，雾绡云縠称身裁。红儿秀发君知否，倚槛繁花带露开。晓月雕梁燕语频，见花难可比他人。年年媚景归何处，长作红儿面上春。逗玉溅盆冬殿开，邀恩先赐夜明苔。红儿若是三千数，多少芳心似死灰。画帘垂地紫金床，暗引羊车驻七香。若见红儿此中住，不劳盐筱洒宫廊。苏小空匀一面妆，便留名字在钱塘。藏鸦门外诸年少，不识红儿未是狂。一首长歌万恨来，惹愁漂泊水难回。崔徽有底多头面，费得微之尔许才。昔年黄阁识奇章，爱说真珠似窈娘。若见红儿深夜态，便应休说绣衣裳。凤折莺离恨转深，此身难负百年心。红儿若向隋朝见，破镜无因更重寻。行绾秾云立暗轩，我来犹爱不成冤。当时若见红儿貌，未必邢相有此言。总似红儿媚态新，莫论千度笑争春。任伊孙武心如铁，不办军前杀此人。暖塘争赴荡舟期，行唱菱歌著艳词。为问东山谢丞相，可能诸妓胜红儿。吴兴皇后欲辞家，泽国重台展曙华。今日红儿貌倾国，恐须真宰别开花。陌上行人歌黍离，三千门客欲何之。若教粗及红儿貌，争取楼前斩爱姬。休话如皋一笑时，金髇中臆锦离披。陋容枉把雕弓射，射尽春禽未展眉。长恨西风送早秋，低眉深恨嫁牵牛。若同人世长相对，争作夫妻得到头。谢娘休漫逞风姿，未必娉婷胜柳枝。闻道只因嘲落絮，何曾得似杜红儿。总传桃叶渡江时，只为王家一首诗。今日红儿自堪赋，不须重唱旧来词。巫山洛浦本无情，总为佳人便得名。今日雕阴有神艳，后来公子莫相轻。几抛云髻恨金墉，泪洗花颜百战中。应有红儿些子貌，却言皇后长深宫。倚槛还应有所思，半开东阁见娇姿。可中得似红儿貌，若遇韩朋好杀伊。晓向妆台与画眉，镜中长欲助娇姿。若教得似红儿貌，走马章台任道迟。练得霜华助翠钿，相期朝谒玉皇前。依稀有似红儿貌，方得吹箫引上天。重门深掩几枝花，未胜红儿莫大夸。王相不能探物理，可能虚上短辕车。前代休怜事可奇，后来还出有光辉。争知昼卧纱窗里，不见神人覆玉衣。化羽尝闻赴九天，只疑尘世是虚传。自从一见红儿貌，始信人间有谪仙。从道长陵小市东，巧将花貌占春风。红儿若是同时见，未必伊先入紫宫。人间难免是深情，命断红儿向此生。不似前时李丞相，枉抛才力为莺莺。凤舞香飘绣幕风，暖穿驰道百花中。还缘有似红儿貌，始道迎将入汉宫。休道将军出世才，尽驱诸妓下歌台。都缘没个红儿貌，致使轻教后阁开。冯媛须知住汉宫，将身只是解当熊。不闻有貌倾人国，争得今朝更似红。能将一笑使人迷，花艳何须上大堤。疏属便同巫峡路，洛川真是武陵溪。辞辇当时意可知，宠深还恐宠先衰。若教得似红儿貌，占却君恩自不疑。三吴时俗重风光，未见红儿一面妆。好写妖娆与教看，便应休更话真娘。波平楚泽浸星辰，台上君王宴早春。毕竟章华会中客，冠缨虚绝为何人？红儿不向汉宫生，便使双成谩得名。疑是麻姑恼尘世，暂教微步下层城。天碧轻纱只六铢，宛如含露透肌肤。便教汉曲争明媚，应没心情更弄珠。共嗟含恨向衡阳，方寸花笺寄沈郎。不似红儿些子貌，当时争得少年狂。浅色桃花亚短墙，不因风送也闻香。凝情尽日君知否，还似红儿淡薄妆。火色樱桃摘得初，仙宫只有世间无。凝情尽日君知否，真似红儿口上朱。宿雨初晴春日长，入帘花气静难忘。凝情尽日君知否，真似红儿舞袖香。初月纤纤映碧池，池波不动独看时。凝情尽日君知否，真似红儿罢舞眉。浓艳浓香雪压枝，袅烟和露晓风吹。红儿被掩妆成后，含笑无人独立时。楼上娇歌袅夜霜，近来休数踏歌娘。红儿谩唱伊州遍，认取轻敲玉韵长。金粟妆成扼臂环，舞腰轻薄瑞云间。红儿生在开元末，羞杀新丰谢阿蛮。君看红儿学醉妆，夸裁宫襭砑裙长。谁能更把闲心力，比并当时武媚娘。栀子同心裛露垂，折来深恐没人知。花前醉客频相问，不赠红儿赠阿谁。云间翡翠一双飞，水上鸳鸯不暂离。写向人间百般态，与君题作比红诗。旧恨长怀不语中，几回偷泣向春风。还缘不及红儿貌，却得生教入楚宫。一舸春深指鄂君，好风从度水成纹。越人若见红儿貌，绣被应羞彻夜薰。花落尘中玉堕泥，香魂应上窈娘堤。欲知此恨无穷处，长倩城乌夜夜啼。
钓阁:小阁惬幽寻，周遭万竹森。谁知一沼内，亦有五湖心。钓直鱼应笑，身闲乐自深。晚来春醉熟，香饵任浮沈。
题击瓯楼:驻旌元帅遗风在，击缶高人逸兴酣。水转巴文清溜急，山连蒙岫翠光涵。
贺裴廷裕蜀中登第诗:铜梁千里曙云开，仙箓新从紫府来。天上已张新羽翼，世间无复旧尘埃。嘉祯果中君平卜，贺喜须斟卓氏杯。应笑戎藩刀笔吏，至今泥滓曝鱼鳃。
君山:曾游方外见麻姑，说道君山此本无。云是昆仑山顶石，海风吹落洞庭湖。
东归诗:九重丹诏下尘埃，深锁文闱罢选才。桂树放教遮月长，杏园终待隔年开。自从玉帐论兵后，不许金门谏猎来。今日灞陵桥上过，路人应笑腊前回。
宿麻平驿:及到怡情处，暂忘登陟劳。青山看不厌，明月坐来高。犬为孤村吠，猿因冷木号。微吟还独酌，多兴忆同袍。
赠进士王雄:河清海晏少波涛，几载垂钩不得鳌。空向人间修谏草，又来江上咏离骚。笳吹古堞边声远，岳倚晴空楚色高。何事明廷有徐庶，总教三径卧蓬蒿。
渔者:一叶飘然任浪吹，雨蓑烟笠肯忘机。只贪浊水张罗众，却笑清流把钓稀。苇岸夜依明月宿，柴门晴棹白云归。到头得丧终须达，谁道渔樵有是非？
春日题航头桥:故园桥上绝埃尘，此日凭栏兴自新。云影晚将仙掌曙，水光迷得武陵春。薜萝烟里高低路，杨柳风前去住人。莫怪马卿题姓字，终朝云雨化龙津。
和方干题李频庄:高情度日非无事，自是高情不觉喧。海气暗蒸莲叶沼，山光晴逗苇花村。吟时胜概题诗板，静处繁华付酒尊。闲伴白云收桂子，每寻流水劚桐孙。犹凭律吕传心曲，岂虑星霜到鬓根。多少清风归此地，十年虚打五侯门。
春:漠漠烟花处处通，游人南北思无穷。林间鸟奏笙簧月，野外花含锦绣风。鸑抱云霞朝凤阙，鱼翻波浪化龙宫。此时谁羡神仙客，车马悠扬九陌中。
杏花:团雪上晴梢，红明映碧寥。店香风起夜，村白雨休朝。静落犹和蒂，繁开正蔽条。澹然闲赏久，无以破妖娆。
关中:风雨去愁晚，关河归思凉。西游无紫气，一夕九回肠。
华清宫:何事金舆不再游，翠鬟丹脸岂胜愁？重门深锁禁钟后，月满骊山宫树秋。
城南偶题:谁家朱阁道边开，竹拂栏干满壁苔。野水不知何处去，游人却是等闲来。南山气耸分红树，北阙风高隔紫苔。可惜登临好光景，五门须听鼓声回。
曲江:日照香尘逐马蹄，风吹浪溅几回堤。无穷罗绮填花径，大半笙歌占麦畦。落絮却笼他树白，娇莺更学别禽啼。只缘频燕蓬洲客，引得游人去似迷。
寄江东道友:野亭歌罢指西秦，避俗争名兴各新。碧带黄麻呈缥缈，短竿长线弄因循。夜潮分卷三江月，晓骑齐驱九陌尘。可惜人间好声势，片帆羸马不相亲。
春日经湖上友人别业:何处狂歌破积愁，携觞共下木兰舟。绿泉溅石银屏湿，黄鸟逢人玉笛休。天借烟霞装岛屿，春铺锦绣作汀洲。一年一电逡巡事，不合花前不醉游。
旅舍早起:迹暗心多感，神疲梦不游。惊舟同厌夜，独树对悲秋。晚角和人战，残星入汉流。门前早行子，敲镫唱离忧。
桧树:翠云交干瘦轮囷，啸雨吟风几百春。深盖屈盘青麈尾，老皮张展黑龙鳞。唯堆寒色资琴兴，不放秋声染俗尘。岁月如波事如梦，竟留苍翠待何人。
题竹:削玉森森幽思清，院家高兴尚分明。卷帘阴薄漏山色，欹枕韵寒宜雨声。斜对酒缸偏觉好，静笼棋局最多情。却惊九陌轮蹄外，独有溪烟数十茎。
对花:长与韶光暗有期，可怜蜂蝶却先知。谁家促席临低树，何处横钗戴小枝。丽日多情疑曲照，和风得路合偏吹。向人虽道浑无语，笑劝王孙到醉时。
题刑部李郎中山亭:侬家云水本相知，每到高斋强展眉。瘦竹亸烟遮板阁，卷荷擎雨出盆池。笑吟山色同欹枕，闲背庭阴对覆棋。不是主人多野兴，肯开青眼重渔师。
八月十五日夜同卫谏议看月:常时月好赖新晴，不似年年此夜生。初出海涛疑尚湿，渐来云路觉偏清。寒光入水蛟龙起，静色当天鬼魅惊。岂独座中堪仰望，孤高应到凤凰城。
边将:剑光如电马如风，百捷长轻是掌中。无定河边蕃将死，受降城外虏尘空。旗缝雁翅和竿袅，箭撚雕翎逐隼雄。自指燕山最高石，不知谁为勒殊功。
隋堤:种柳开河为胜游，堤前常使路人愁。阴埋野色万条思，翠束寒声千里秋。西日至今悲兔苑，东波终不反龙舟。远山应见繁华事，不语青青对水流。
陈宫:临春高阁拟瀛洲，贪宠张妃作胜游。更把江山为己有，岂知台榭是身雠。金城暗逐歌声碎，钱瓮潜随舞势休。谁识古宫堪恨处，井桐吟雨不胜秋。
送友人罢举授南陵令:共言愁是酌离杯，况值弦歌枉大才。献赋未为龙化去，除书犹喜凤衔来。花明驿路燕脂暖，山入江亭罨画开。莫把新诗题别处，谢家临水有池台。
牡丹:拆妖放艳有谁催，疑就仙中旋折来。图把一春皆占断，固留三月始教开。压枝金蕊香如扑，逐朵檀心巧胜裁。好是酒阑丝竹罢，倚风含笑向楼台。
春游:选胜逢君叙解携，思和芳草远烟迷。小梅香里黄莺啭，垂柳阴中白马嘶。春引美人歌遍熟，风牵公子酒旗低。早知有此关身事，悔不前年住越溪。
贵公子行:阶前莎球绿不卷，银龟喷香挽不断。乱花织锦柳撚线，妆点池台画屏展。主人公业传国初，六亲联络驰朝车。斗鸡走狗家世事，抱来皆佩黄金鱼。却笑儒生把书卷，学得颜回忍饥面。
吹笙歌:信陵名重怜高才，见我长吹青眼开。便出燕姬再倾醑，此时花下逢仙侣。弯弯狂月压秋波，两条黄金玄黄雾。逸艳初因醉态见，浓春可是韶光与。纤纤软玉捧暖笙，深思香风吹不去。檀唇呼吸宫商改，怨情渐逐清新举。岐山取得娇凤雏，管中藏著轻轻语。好笑襄王大迂阔，曾卧巫云见神女。银锁金簧不得听，空劳翠辇冲泥雨。
咏手:一双十指玉纤纤，不是风流物不拈。鸾镜巧梳匀翠黛，画楼闲望擘掰珠帘。金杯有喜轻轻点，银鸭无香旋旋添。因把剪刀嫌道冷，泥人呵了弄人髯。
逢韩喜:相逢浑不觉，只似茂陵贫。袅袅花骄客，潇潇雨净春。借书消茗困，索句写梅真。此去青云上，知君有几人？
留别四首:鹏程三万里，别酒一千钟。好景当三月，春光上国浓。野花红滴滴，江燕语喃喃。鼓吹翻新调，都亭酒正酣。登庸趋俊乂，厕用野无遗。起喜赓歌日，明良际会时。盐车淹素志，长坂入青云。老骥春风里，奔腾独异群。
春日偶成:琴筝箫管和琵琶，兴满金尊酒量赊。歌舞留春春似海，美人颜色正如花。
忆孟浩然:郊外凌兢西复东，雪晴驴背兴无穷。句搜明月梨花内，趣入春风柳絮中。
无题十首:细草铺茵绿满堤，燕飞晴日正迟迟。寻芳陌上花如锦，折得东风第一枝。锦筝银甲响鹍弦，勾引春声上绮筵。醉倚阑干花下月，犀梳斜亸鬓云边。楚云湘雨会阳台，锦帐芙蓉向夜开。吹罢玉箫春似海，一双彩凤忽飞来。春江新水促归航，惜别花前酒漫觞。倒尽银瓶浑不醉，却怜和泪入愁肠。谁知别易会应难，目断青鸾信渺漫。情似蓝桥桥下水，年来流恨几时干。漏滴铜龙夜已深，柳梢斜月弄疏阴。满园芳草年年恨，剔尽灯花夜夜心。夜合庭前花正开，轻罗小扇为谁裁。多情惊起双蝴蝶，飞入巫山梦里来。忆别悠悠岁月长，酒兵无计敌愁肠。柔丝漫折长亭柳，绾得同心欲寄将。杨柳青青映画楼，翠眉终日锁离愁。杜鹃啼落枝头月，多为伤春恨不休。云色鲛绡拭泪颜，一帘春雨杏花寒。几时重会鸳鸯侣，月下吹笙和彩鸾。
原上:危桥横古渡，村野带平林。野鹜寒塘静，山禽晓树深。雨微风矗□，云暗雪侵寻。安道门前水，清游岂独吟。
游阳明洞呈王理得诸君:禹穴苍茫不可探，人传灵笈锁烟岚。初晴鹤点青边嶂，欲雨龙移黑处潭。北半斋坛天寂寂，东风仙洞草毵毵。堪怜尹叟非关吏，犹向江南逐老聃。
拜越公墓因游定水寺有怀源老:越公已作飞仙去，犹得潭潭好墓田。老树背风深拓地，野云依海细分天。青峰晓接鸣钟寺，玉井秋澄试茗泉。我与源公旧相识，遗言潇洒有人传。
晚秋游中溪:淡竹冈前沙雁飞，小花尖下柘丸肥。山云不卷雨自薄，天气欲寒人正归。招伴只须新稻酒，临风犹有旧苔矶。故人旧业依稀在，怪石老松今是非。
蒲津河亭:宿雨清秋霁景澄，广亭高树向晨兴。烟横博望乘槎水，日上文王避雨陵。孤棹夷犹期独往，曲阑愁绝每长凭。思乡怀古多伤别，况此哀吟意不胜。
客中感怀:客路三千里，西风两鬓尘。贪名笑吴起，说国叹苏秦。托兴非耽酒，思家岂为莼。可怜今夜月，独照异乡人。
过三山寺:三山江上寺，宫殿望岧峣。石径侵高树，沙滩半种苗。一僧归晚日，群鹭宿寒潮。遥听风铃语，兴亡话六朝。
游清凉寺:白云红树路纡萦，古殿长廊次第行。南望水连桃叶渡，北来山枕石头城。一尘不到心源净，万有俱空眼界清。竹院逢僧旧曾识，旋披禅衲为相迎。
高平九日:云净南山紫翠浮，凭陵绝顶望悠悠。偶逢佳节牵诗兴，漫把芳尊遣客愁。霜染鸦枫迎日醉，寒冲泾水带冰流。乌纱频岸西风里，笑插黄花满鬓秋。
道中逢故人:兰陵市上忽相逢，叙别殷勤兴倍浓。良会若同鸡黍约，暂时不放酒杯空。愁牵白发三千丈，路入青山几万重。行色一鞭催去马，画桥嘶断落花风。
樊登见寄四首:新辞翦秋水，洗我胸中尘。无由惬良会，极目空怀人。醉来拔剑歌，字字皆阳春。轻黄著柳条，新春喜更始。感时重搔首，怅望不能已。无由托深情，倾泻芳尊里。明月入我室，天风吹我袍。良夜最岑寂，旅况何萧条。驰情望海波，一鹤鸣九皋。悠悠括城北，眄眄岩泉西。宿草暝烟绿，苦竹含云低。幽怀不可托，鹧鸪空自啼。
感物二首:騄骥初失群，亦自矜趫腾。俯仰岁时久，帖然困蚊蝇。豪鲸逸其穴，尺水成沧溟。岂无鱼鳖交，望望为所憎。物理有翕张，达人同废兴。幸无怵迫忧，聊复曲吾肱。鱼目出泥沙，空村百金珍。豫章值拥辏，细细供蒸薪。论材何必多，适用即能神。托交何必深，寡求永相亲。鲍叔拙羁鲁，张生穷厄陈。茫然扳援际，岂意出风尘。
和陶渊明贫士诗七首:贫贱如故旧，少壮即相依。中心不敢厌，但觉少光辉。向来乘时士，亦有能奋飞。一朝权势歇，欲退无所归。不如行其素，辛苦奈寒饥。人生系天运，何用发深悲？我居在穷巷，来往无华轩。辛勤衣食物，出此二亩园。薤菘郁朝露，桑柘浮春烟。以兹乱心曲，智计无他奸。择胜不在奢，兴至发清言。相逢樵牧徒，混混谁愚贤？松风四山来，清宵响瑶琴。听之不能寐，中有怨叹音。旦起绕其树，磈砢不计寻。清阴可敷席，有酒谁与斟？由来大度士，不受流俗侵。浩歌相倡答，慰此霜雪心。中年涉事熟，欲学唾面娄。逡巡避少年，赴秽不敢酬。旁人吁已甚，自喜计虑周。微劳消厚疚，残辱胜深忧。从知为下安，处上反无俦。人生各有志，勇懦从所求。古人重畎亩，有禄不待干。德成禄自至，释耒列王官。不仕亦不贫，本自足饔餐。后世耻躬耕，号呼脱饥寒。我生千祀后，念此愧在颜。为农倘可饱，何用出柴关？村郊多父老，面垢头如蓬。我尝使之年，言语不待工。古来名节士，敢望彭城龚。有叟诮其后，更恨道不通。鄙哉譊譊者，为隘不为通。低头拜野老，负米吾愿从。去年秋事荒，贩籴仰邻州。健者道路间，什百成朋俦。今年渐向熟，庶几民不流。书生自无田，与众同喜忧。作诗劳邻曲，有倡谁与酬？亦无采诗者，此修何可修？
舟中望紫岩:近山如画墙，远山如帚长。我从云中来，回头白茫茫。惜去乃尔觉，常时自相忘。相忘岂不佳，遣此怀春伤。飘洒从何来，衣巾湿微凉。初疑风雨集，冉冉游尘黄。无归亦自可，信美非吾乡。登舟望东云，犹向帆端翔。
九日游中溪:悠悠循涧行，磊磊据石坐。林垂短长云，山缀丹碧颗。蓼花最无数，照水娇婀娜。何知是节序，风日自清妥。群童竞时新，万果间蔬蓏。欣然为之醉，乌帽危不堕。此日山中怀，孟公不如我。
游南明山:久闻南明山，共慕南明寺。几度欲登临，日逐扰人事。于焉偶闲暇，鸣辔忽相聚。乘兴乐遨游，聊此托佳趣。涉水渡溪南，迢遥翠微里。石磴千叠斜，峭壁半空起。白云锁峰腰，红叶暗溪嘴。长藤络虚岩，疏花映寒水。金银拱梵刹，丹青照廊宇。石梁卧秋溟，风铃作檐语。深洞结苔阴，岚气滴晴雨。羊肠转咫尺，鸟道转千里。屈曲到禅房，上人喜延伫。香分宿火薰，茶汲清泉煮。投闲息万机，三生有宿契。行厨出盘飧，担瓮倒芳醑。脱冠挂长松，白石藉凭倚。宦途劳营营，暂此涤尘虑。阄令促传觞，投壶更联句。兴来较胜负，醉后忘尔汝。忽闻吼蒲牢，落日下云屿。长啸出烟萝，扬鞭赋归去。
咏葡萄:西园晚霁浮嫩凉，开尊漫摘葡萄尝。满架高撑紫络索，一枝斜亸金琅珰。天风飕飕叶栩栩，蝴蝶声干作晴雨。神蛟清夜蛰寒潭，万片湿云飞不起。石家美人金谷游，罗帏翠幕珊瑚钩。玉盘新荐入华屋，珠帐高悬夜不收。胜游记得当年景，清气逼人毛骨冷。笑呼明镜上遥天，醉倚银床弄秋影。
登兴元城观烽火:汉川城上角三呼，扈跸防边列万夫。褒姒冢前烽火起，不知泉下破颜无。
曲江春望:杏艳桃光夺晚霞，乐游无庙有年华。汉朝冠盖皆陵墓，十里宜春汉苑花。
奏捷西蜀题沱江驿:野客乘轺非所宜，况将儒懦报戎机。锦江不识临邛酒，且免相如渴病归。
南梁戏题汉高庙:数载从军似武夫，今随戎捷气偏粗。汉皇若问何为者，免道高阳旧酒徒。
洛神:人世仙家本自殊，何须相见向中途？惊鸿瞥过游龙去，漫恼陈王一事无。
闻李渎司勋下世:异乡丹旐已飘扬，一顾深知实未亡。任被褚裒泉下笑，重将北面哭真长。
北齐:草草招提强据鞍，周师乘胜莫回看。背城肯战知虚实，争奈人前忍笑难。
兴元沈氏庄:清浅萦纡一水间，竹冈藤树小跻攀。露沾荒草行人过，月上高林宿鸟还。江绕武侯筹笔地，雨昏张载勒铭山。异乡一笑因酣醉，忘却愁来鬓发斑。
寄怀:有客伤春复怨离，夕阳亭畔草青时。泪从红蜡无由制，肠比朱弦恐更危。梅向好风惟是笑，柳因微雨不胜垂。双溪未去饶归梦，夜夜孤眠枕独欹。
送樊琯司业归朝:近者苏司业，文雄道最光。夫君居太学，妙誉继中行。汲郡陵初发，汾阴箧久亡。寂寥方倚席，容易忽升堂。去日应悬榻，来时定裂裳。惬心频拾芥，应手屡穿杨。辩急如无敌，飞腾固自强。论心期舌在，问事畏头长。驷马终题柱，诸生悉面墙。啖螯讥尔雅，卖饼诉公羊。未见泥函谷，俄惊火建章。烟尘昏象魏，行在隔巴梁。红粟填郿坞，青袍过寿阳。翦茅行殿湿，伐柏旧陵香。黉室青衿尽，渠门火旆扬。云飞同去国，星散各殊方。贱子悲穷辙，当年亦擅场。齑辛寻幼妇，醴酒忆先王。圣域探姬孔，皇风乐禹汤。畏诛轻李喜，言命小臧仓。折树休盘槊，沈钩且钓璜。鸿都问词客，他日莫相忘。
咸通中始闻褚河南归葬阳翟是岁上平徐方…成二十韵:册府藏余烈，皇纲正本朝。不听还笏谏，几覆缀旒祧。咫尺言终直，怆惶道已消。泪心传位日，挥涕授遗朝。飞燕潜来赵，黄龙岂见谯。既迷秦帝鹿，难问贾生雕。穆卜缄縢秘，金根辙迹遥。北军那夺印，东海漫难桥。罗织黄门讼，笙簧白骨销。炎方无信息，丹旐竟沦漂。邂逅江鱼食，凄凉楚客招。文忠徒谥议，子卯但箫韶。未见公侯复，寻伤嗣续凋。流年随水逝，高谊薄层霄。柱石林公远，缣缃故国饶。奇踪天骥活，遗轴锦鸾翘。近者淮夷戮，前年归马调。始闻移北葬，兼议荫山苗。圣泽覃将溥，贞魂喜定飘。异时穷巷客，怀古漫成谣。
岐王宅:朱邸平台隔禁闱，贵游陈迹尚依稀。云低雍畤祈年去，雨细长杨纵猎归。申白宾朋传道义，应刘文彩寄音徽。承平旧物惟君尽，犹写雕鞍伴六飞。
移莎:移从杜城曲，置在小斋东。正是高秋里，仍兼细雨中。结根方迸竹，疏荫托高桐。苒苒齐芳草，飘飘笑断蓬。片时留静者，一夜响鸣蛩。野露通宵滴，溪烟尽日蒙。试才卑庾薤，求味笑周菘。只此霜栽好，他时赠伯翁。
西明寺威公盆池新稻:为笑江南种稻时，露蝉鸣后雨霏霏。莲盆积润分畦小，藻井垂阴擢秀稀。得地又生金象界，结根仍对水田衣。支公尚有三吴思，更使幽人忆钓矶。
红叶:无处不飘扬，高楼临道旁。素娥前夕月，青女夜来霜。宿雨随时润，秋晴著物光。幽怀长若此，病眼更相妨。蜀纸裁深色，燕脂落靓妆。低丛侵小阁，倒影入回塘。谢脁留霞绮，甘宁弃锦张。何人休远道，是处有斜阳。薜荔垂书幌，梧桐坠井床。晚风生旅馆，寒籁近僧房。桂绿明淮甸，枫丹照楚乡。雁疏临鄠杜，蝉急傍潇湘。树异桓宣武，园非顾辟疆。茂陵愁卧客，不自保危肠。
送韦向之睦州谒使君:才子南游多远情，闲舟荡漾任春行。新安江上长如此，何似新安太守清。
柳:春思春愁一万枝，远村遥岸寄相思。西园有雨和苔长，南内无人拂槛垂。游客寂寥缄远恨，暮莺啼叫惜芳时。晚来飞絮如霜鬓，恐为多情管别离。
春深独行马上有作:日烈风高野草香，百花狼藉柳披猖。连天瑞霭千门远，夹道新阴九陌长。众饮不欢逃席酒，独行无味放游缰。年来与问闲游者，若个伤春向路旁。
春中途中寄南巴崔使君:旅人游汲汲，春气又融融。农事蛙声里，归程草色中。独惭出谷雨，未变暖天风。子玉和予去，应怜恨不穷。
题赤城中岩寺:浮世师休话，晋时灯照岩。禽飞穿静户，藤结入高杉。存没诗千首，废兴经数函。谁知将俗耳，来此避嚣谗。
春日游北园寄韩侍郎:灼灼春园晚色分，露珠千点映寒云。多情舞蝶穿花去，解语流莺隔水闻。冷酒杯中宜泛滟，暖风林下自氛氲。仙桃不肯全开拆，应借馀芳待使君。
喜贺拔先辈衡阳除正字:黄纸晴空坠一缄，圣朝恩泽洗冤谗。李膺门客为闲客，梅福官衔改旧衔。名自石渠书典籍，香从芸阁著衣衫。寰中不用忧天旱，霖雨看看属傅岩。
感兴:禾黍不阳艳，竞栽桃李春。翻令力耕者，半作卖花人。
别同志:所立共寒苦，平生同与游。相看临远水，独自上孤舟。天淡沧浪晚，风悲兰杜秋。前程吟此景，为子上高楼。
从叔郎中諴辍自秋曹分符安陆属群盗倡炽流毒…因有寄献:华省称前任，何惭削一麾。沧洲失孤垒，白发出重围。苦节翻多难，空山自喜归。悠悠清汉上，渔者日相依。
送进士许彬:泗上未休兵，壶关事可惊。流年催我老，远道念君行。残雪临晴水，寒梅发故城。何当食新稻，岁稔又时平。
送太学颜明经及第东归:平楚干戈后，田园失耦耕。艰难登一第，离乱省诸兄。树没春江涨，人繁野渡晴。闲来思学馆，犹梦雪窗明。
送人游边:春亦怯边游，此行风正秋。别离逢雨夜，道路向云州。碛树藏城近，沙河漾日流。将军方破虏，莫惜献良筹。
送人之九江谒郡侯苗员外绅:泽国寻知己，南浮不偶游。湓城分楚塞，庐岳对江州。晓饭临孤屿，春帆入乱流。双旌相望处，月白庾公楼。
送司封从叔员外徼赴华州裴尚书均辟:如何抛锦帐，莲府对莲峰。旧有云霞约，暂留鹓鹭踪。敷溪秋雪岸，树谷夕阳钟。尽入新吟境，归朝兴莫慵。
赠别:南游曾共游，相别倍相留。行色回灯晓，离声满竹秋。稳眠彭蠡浪，好醉岳阳楼。明日逢佳景，为君成白头。
南游:凄凉怀古意，湘浦吊灵均。故国经新岁，扁舟寄病身。山城多晓瘴，泽国少晴春。渐远无相识，青梅独向人。
寄献湖州从叔员外:顾渚山边郡，溪将罨画通。远看城郭里，全在水云中。西阁归何晚，东吴兴未穷。茶香紫笋露，洲回白蘋风。歌缓眉低翠，杯明蜡翦红。政成寻往事，辍棹问渔翁。
访姨兄王斌渭口别墅:枯桑河上村，寥落旧田园。少小曾来此，悲凉不可言。访邻多指冢，问路半移原。久歉家僮散，初晴野荠繁。客帆悬极浦，渔网晒危轩。苦涩诗盈箧，荒唐酒满尊。高枝霜果在，幽渚暝禽喧。远霭笼樵响，微烟起烧痕。哀荣孤族分，感激外兄恩。三宿忘归去，圭峰恰对门。
放朝偶作:寒极放朝天，欣闻半夜宣。时安逢密雪，日晏得高眠。拥褐同休假，吟诗贺有年。坐来幽兴在，松亚小窗前。
峡中寓止二首:荆州未解围，小县结茅茨。强对官人笑，甘为野鹤欺。江春铺网阔，市晚鬻蔬迟。子美犹如此，翻然不敢悲。传闻殊不定，銮辂几时还。俗易无常性，江清见老颜。夜船归草市，春步上茶山。寨将来相问，儿童竞启关。
颜惠詹事即孤侄舅氏谪官黔巫舟中相遇怆然有寄:犹子在天末，念渠怀渭阳。巴山偶会遇，江浦共悲凉。谪宦君何远，穷游我自强。瘴村三月暮，雨熟野梅黄。
访题进士张乔延兴门外所居:平生苦节同，旦夕会原东。掩卷斜阳里，看山落木中。星霜今欲老，江海业全空。近日文场内，因君起古风。
李夷遇侍御久滞水乡因抒寄怀:簪豸年何久，悬帆兴甚长。江流爱吴越，诗格愈齐梁。竹寺晴吟远，兰洲晚泊香。高闲徒自任，华省待为郎。
赠尚颜上人:相寻喜可知，放锡便论诗。酷爱山兼水，唯应我与师。风雷吟不觉，猿鹤老为期。近辈推栖白，其如趣向卑。
题嵩高隐者居:岂易访仙踪，云萝千万重。他年来卜隐，此景愿相容。乱水林中路，深山雪里钟。见君琴酒乐，回首兴何慵。
贺进士骆用锡登第:苦辛垂二纪，擢第却沾裳。春榜到春晚，一家荣一乡。题名登塔喜，醵宴为花忙。好是东归日，高槐蕊半黄。
兴州东池:南连乳郡流，阔碧浸晴楼。彻底千峰影，无风一片秋。垂杨拂莲叶，返照媚渔舟。鉴貌还惆怅，难遮两鬓羞。
曲江:细草岸西东，酒旗摇水风。楼台在烟杪，鸥鹭下沙中。翠幄晴相接，芳洲夜暂空。何人赏秋景，兴与此时同。
题兴善寺寂上人院:客来风雨后，院静似荒凉。罢讲蛩离砌，思山叶满廊。腊高兴故疾，炉暖发余香。自说匡庐侧，杉阴半石床。
游贵侯城南林墅:韦杜八九月，亭台高下风。独来新霁后，闲步澹烟中。荷密连池绿，柿繁和叶红。主人贪贵达，清境属邻翁。
长安感兴:徒劳悲丧乱，自古戒繁华。落日狐兔径，近年公相家。可悲闻玉笛，不见走香车。寂寞墙匡里，春阴挫杏花。
闻所知游樊川有寄:谁无泉石趣，朝下少同过。贪胜觉程近，爱闲经宿多。片沙留白鸟，高木引青萝。醉把渔竿去，殷勤藉岸莎。
郊野:蓼水菊篱边，新晴有乱蝉。秋光终寂寞，晚醉自留连。野湿禾中露，村闲社后天。题诗满红叶，何必浣花笺？
水林檎花:一露一朝新，帘栊晓景分。艳和蜂蝶动，香带管弦闻。笑拟春无力，妆浓酒渐醺。直疑风起夜，飞去替行云。
荔枝:平昔谁相爱，骊山遇贵妃。枉教生处远，愁见摘来稀。晚夺红霞色，晴欺瘴日威。南荒何所恋，为尔即忘归。
驻跸华下同年司封员外从翁许共游西溪久违前契戏成寄赠:北渚牵吟兴，西溪爽共游。指期乘禁马，无暇狎沙鸥。纵目怀青岛，澄心想碧流。明公非不爱，应待泛龙舟。
喜秀上人相访:雪初开一径，师忽扣双扉。老大情相近，林泉约共归。忧荣栖省署，孤僻谢朝衣。他夜松堂宿，论诗更入微。
予尝有雪景一绝为人所讽吟段赞善小笔精微…诗谢之:赞善贤相后，家藏名画多。留心于绘素，得事在烟波。属兴同吟咏，成功更琢磨。爱予风雪句，幽绝写渔蓑。
华山:峭仞耸巍巍，晴岚染近畿。孤高不可状，图写尽应非。绝顶神仙会，半空鸾鹤归。云台分远霭，树谷隐斜晖。坠石连村响，狂雷发庙威。气中寒渭阔，影外白楼微。云对莲花落，泉横露掌飞。乳悬危磴滑，樵彻上方稀。淡泊生真趣，逍遥息世机。野花明涧路，春藓涩松围。远洞时闻磬，群僧昼掩扉。他年洗尘骨，香火愿相依。
入阁:秘殿临轩日，和銮返正年。两班文武盛，百辟羽仪全。霜漏清中禁，风旗拂曙天。门严新勘契，仗入乍承宣。玉几当红旭，金炉纵碧烟。对扬称法吏，赞引出宫钿。言动挥毫疾，雍容执簿专。寿山晴叆叇，颢气暖连延。礼有鸳鸾集，恩无雨露偏。小臣叨备位，歌咏泰阶前。
故少师从翁隐岩别墅乱后榛芜感旧怆怀遂有追纪:风骚为主人，凡俗仰清尘。密行称闺阃，明诚动搢绅。周旋居显重，内外掌丝纶。妙主蓬壶籍，忠为社稷臣。大仪墙仞峻，东辖纪纲新。闻善常开口，推公岂为身。立朝鸣珮重，归宅典衣贫。半醉看花晚，中餐煮菜春。晴台随鹿上，幽墅结僧邻。理论知清越，生徒得李频。药香沾笔砚，竹色染衣巾。寄鹤眠云叟，骑驴入室宾。近将姚监比，僻与段卿亲。叶积池边路，茶迟雪后薪。所难留著述，谁不秉陶钧。丧乱时多变，追思事已陈。浮华重发作，雅正甚湮沦。宗从今何在，依栖素有因。七松无影响，双泪益悲辛。犹喜于门秀，年来屈复伸。
送吏部曹郎中免官南归:高名向己求，古韵古无俦。风月抛兰省，江山复桂州。贤人知止足，中岁便归休。云鹤深相待，公卿不易留。满朝张祖席，半路上仙舟。箧重藏吴画，茶新换越瓯。郡迎红烛宴，寺宿翠岚楼。触目成幽兴，全家是胜游。篷声渔叟雨，苇色鹭鸶秋。久别郊园改，将归里巷修。桑麻胜禄食，节序免乡愁。阳朔花迎棹，崇贤叶满沟。席春欢促膝，檐日暖梳头。道畅应为蝶，时来必问牛。终须康庶品，未爽漱寒流。议在归群望，情难恋自由。小生诚浅拙，早岁便依投。夏课每垂奖，雪天常见忧。远招陪宿直，首荐向公侯。攀送偏挥洒，龙钟志未酬。
试笔偶书:沙鸟与山麋，由来性不羁。可凭唯在道，难解莫过诗。任笑孤吟僻，终嫌巧宦卑。乖慵恩地恕，冷淡好僧知。华省惭公器，沧江负钓师。露花春直夜，烟鼓早朝时。世路多艰梗，家风免坠遗。殷勤一蓑雨，只得梦中披。
贫女吟:尘压鸳鸯废锦机，满头空插丽春枝。东邻舞妓多金翠，笑剪灯花学画眉。
文昌寓直:何逊空阶夜雨平，朝来交直雨新晴。落花乱上花砖上，不忍和苔蹋紫英。
江上阻风:水天春暗暮寒浓，船闭篷窗细雨中。闻道渔家酒初熟，晚来翻喜打头风。
忍公小轩二首:松溪水色绿于松，每到松溪到暮钟。闲得心源只如此，问禅何必向双峰？旧游前事半埃尘，多向林中结净因。一念一炉香火里，后身唯愿似师身。
兴州江馆:向蜀还秦计未成，寒蛩一夜绕床鸣。愁眠不稳孤灯尽，坐听嘉陵江水声。
闷题:莫厌九衢尘土间，秋晴满眼是南山。僧家未必全无事，道著访僧心且闲。
传经院壁画松:危根瘦尽耸孤峰，珍重江僧好笔踪。得向游人多处画，却胜涧底作真松。
早入谏院二首:玉阶春冷未催班，暂拂尘衣就笏眠。孤立小心还自笑，梦魂潜绕御炉烟。紫云重叠抱春城，廊下人稀唱漏声。偷得微吟斜倚柱，满衣花露听宫莺。
再经南阳:平芜漠漠失楼台，昔日游人乱后来。寥落墙匡春欲暮，烧残官树有花开。
宗人作尉唐昌官署幽胜而又博学精富得以言谈…留书屋壁:公堂潇洒有林泉，只隔苔墙是渚田。宗党相亲离乱世，春秋闲论战争年。远江惊鹭来池口，绝顶归云过竹边。风雨夜长同一宿，旧游多共忆樊川。
重阳日访元秀上人:红叶黄花秋景宽，醉吟朝夕在樊川。却嫌今日登山俗，且共高僧对榻眠。别画长怀吴寺壁，宜茶偏赏霅溪泉。归来童稚争相笑，何事无人与酒船？
远游:江湖犹足事，食宿戍鼙喧。久客秋风起，孤舟夜浪翻。乡音离楚水，庙貌入湘源。岸阔凫鹥小，林垂橘柚繁。津官来有意，渔者笑无言。早晚酬僧约，中条有药园。
光化戊午年举公见示省试春草碧色诗偶赋是题:苌弘血染新，含露满江滨。想得寻花径，应迷拾翠人。窗纱迎拥砌，簪玉姑成茵。天借新晴色，云饶落日春。
次韵和秀上人长安寺居言怀寄渚宫禅者:旧斋松老别多年，香社人稀丧乱间。出寺只知趋内殿，闭门长似在深山。卧听秦树秋钟断，吟想荆江夕鸟还。唯恐兴来飞锡去，老郎无路更追攀。
辇下冬暮咏怀:永巷闲吟一径蒿，轻肥大笑事风骚。烟含紫禁花期近，雪满长安酒价高。失路渐惊前计错，逢僧更念此生劳。十年春泪催衰飒，羞向清流照鬓毛。
少华甘露寺:石门萝径与天邻，雨桧风篁远近闻。饮涧鹿喧双派水，上楼僧蹋一梯云。孤烟薄暮关城没，远色初晴渭曲分。长欲然香来此宿，北林猿鹤旧同群。
慈恩寺偶题:往事悠悠添浩叹，劳生扰扰竟何能。故山岁晚不归去，高塔晴来独自登。林下听经秋苑鹿，江边扫叶夕阳僧。吟余却起双峰念，曾看庵西瀑布冰。
送田光:九陌低迷谁问我，五湖流浪可悲君。著书笑破苏司业，赋咏思齐郑广文。理棹好携三百首，阻风须饮几千分。耒阳江口春山绿，恸哭应寻杜甫坟。
送进士吴延保及第后南游:得意却思寻旧迹，新衔未切向兰台。吟看秋草出关去，逢见故人随计来。胜地昔年诗板在，清歌几处郡筵开。江湖易有淹留兴，莫待春风落庾梅。
献大京兆薛常侍能:耻将官业竞前途，自爱篇章古不如。一炷香新开道院，数坊人聚避朝车。纵游藉草花垂酒，闲卧临窗燕拂书。唯有明公赏新句，秋风不敢忆鲈鱼。
寄赠杨夔处士:结茅只约钓鱼台，溅水鸬鹚去又回。春卧瓮边听酒熟，露吟庭际待花开。三江胜景遨游遍，百氏群书讲贯来。国步未安风雅薄，可能高尚掞天才。
自贻:饮筵博席与心违，野眺春吟更是谁。琴有涧风声转淡，诗无僧字格还卑。恨抛水国荷蓑雨，贫过长安樱笋时。头角俊髦应指笑，权门踪迹独差池。
中年:漠漠秦云淡淡天，新年景象入中年。情多最恨花无语，愁破方知酒有权。苔色满墙寻故第，雨声一夜忆春田。衰迟自喜添诗学，更把前题改数联。
结绶鄠郊縻摄府署偶有自咏:莺离寒谷士逢春，释褐来年暂种芸。自笑老为梅少府，可堪贫摄鲍参军。酒醒往事多兴念，吟苦邻居必厌闻。推却簿书搔短发，落花飞絮正纷纷。
吊故礼部韦员外序:腊雪初晴花举杯，便期携手上春台。高情唯怕酒不满，长逝可悲花正开。晓奠莺啼残漏在，风帏燕觅旧巢来。杜陵芳草年年绿，醉魄吟魂无复回。
敷溪高士:敷溪南岸掩柴荆，挂却朝衣爱净名。闲得林园栽树法，喜闻儿侄读书声。眠窗日暖添幽梦，步野风清散酒酲。谪去征还何扰扰，片云相伴看衰荣。
九日偶怀寄左省张起居:令节争欢我独闲，荒台尽日向晴山。浑无酒泛金英菊，漫道官趋玉笋班。深愧青莎迎野步，不堪红叶照衰颜。羡君官重多吟兴，醉带南陂落照还。
驾部郑郎中三十八丈尹贰东周荣加金紫谷以末派…因贺送:香浮玉陛晓辞天，袍拂蒲茸称少年。郎署转曹虽久次，京河亚尹是优贤。纵游云水无公事，贵买琴书有俸钱。今日龙门看松雪，探春明日向平泉。
野步:翠岚迎步兴何长，笑领渔翁入醉乡。日暮渚田微雨后，鹭鹚闲暇稻花香。
偶书:承时偷喜负明神，务实那能得庇身。不会苍苍主何事，忍饥多是力耕人。
静吟:骚雅荒凉我未安，月和余雪夜吟寒。相门相客应相笑，得句胜于得好官。
郊墅:韦曲樊川雨半晴，竹庄花院遍题名。画成烟景垂杨色，滴破春愁压酒声。满野红尘谁得路，连天紫阁独关情。渼陂水色澄于镜，何必沧浪始濯缨。
故许昌薛尚书能尝为都官郎中后数岁故建州…遂赋自贺:都官虽未是名郎，践历曾闻薛许昌。复有李公陪雅躅，岂宜郑子忝余光。荣为后进趋兰署，喜拂前题在粉墙。他日节旄如可继，不嫌曹冷在中行。
右省张补阙茂枢同在谏垣连居光德新春赋咏聊以寄怀:小梅零落雪欺残，浩荡穷愁岂易宽。唯有朗吟偿晚景，且无浓醉厌春寒。高斋每喜追攀近，丽句先忧属和难。十五年前谙苦节，知心不独为同官。
右省补阙张茂枢同在谏垣邻居光德迭和篇什…因抒酬寄:何宋清名动粉闱，不才今日偶陈诗。考功岂敢闻题品，水部犹须系挈维。积雪巷深酬唱夜，落花墙隔笑言时。紫垣名士推扬切，为话心孤倍感知。
寄职方李员外:曾袖篇章谒长卿，今来附凤事何荣。星临南省陪仙步，春满东朝接珮声。谈笑不拘先后礼，岁寒仍契子孙情。龙墀仗下天街暖，共看圭峰并马行。
槐花:毵毵金蕊扑晴空，举子魂惊落照中。今日老郎犹有恨，昔年相虐十秋风。
峨嵋山:万仞白云端，经春雪未残。夏消江峡满，晴照蜀楼寒。造境知僧熟，归林认鹤难。会须朝阙去，只有画图看。
题兴善寺:寺在帝城阴，清虚胜二林。藓侵隋画暗，茶助越瓯深。巢鹤和钟唳，诗僧倚锡吟。烟莎后池水，前迹杳难寻。
送举子下第东归:夫子道何孤，青云未得途。诗书难舍鲁，山水暂游吴。野绿梅阴重，江春浪势粗。秣陵兵役后，旧业半成芜。
乖慵:乖慵居竹里，凉冷卧池东。一霎芰荷雨，几回帘幕风。远僧来扣寂，小吏笑书空。衰鬓霜供白，愁颜酒借红。扇轻摇鹭羽，屏古画渔翁。自得无端趣，琴棋舫子中。
前寄左省张起居一百言寻蒙唱酬见誉过实却用旧韵重答:减瘦经多难，忧伤集晚年。吟高风过树，坐久夜凉天。旅退惭随众，孤飞怯向前。钓朋蓑叟在，药术衲僧传。鬓秃趋荣路，肠焦鄙盗泉。品徒诚有隔，推唱意何坚。寒地殊知感，秋灯耿不眠。从来甘默尔，自此倍怡然。兰为官须握，蒲因学更编。预愁摇落后，子美笑无毡。
读故许昌薛尚书诗集:篇篇高且真，真为国风陈。澹薄虽师古，纵横得意新。翦裁成几箧，唱和是谁人。华岳题无敌，黄河句绝伦。吟残荔枝雨，咏彻海棠春。李白欺前辈，陶潜仰后尘。难忘嵩室下，不负蜀江滨。属思看山眼，冥搜倚树身。楷模劳梦想，讽诵爽精神。落笔空追怆，曾蒙借斧斤。
长门怨二首:闲把罗衣泣凤凰，先朝曾教舞霓裳。春来却羡庭花落，得逐晴风出禁墙。流水君恩共不回，杏花争忍扫成堆。残春未必多烟雨，泪滴闲阶长绿苔。
游头陀寺上方:高步陟崔嵬，吟闲路惜回。寺从何代有，僧是梵宫来。暮霭连沙积，余霞逼槛开。更期招静者，长啸上方台。
同友人会裴明府县楼:开阁雨吹尘，陶家揖上宾。湖山万叠翠，汀树一行春。景逼归檐燕，歌喧已醉身。登临兴未足，喜有数年因。
北游夜怀:苦心终是否，舍此复无营。已致归成晚，非缘去有程。馆空吟向月，霜曙坐闻更。住久谁相问，驰羸又独行。
经李翰林庐山屏风叠所居:放逐非多罪，江湖偶不回。深居应有谓，济代岂无才。叠巘晴舒障，寒川暗动雷。谁能续高兴，醉死一千杯。
送苏处士归西山:南游何所为，一箧又空归。守道安清世，无心换白衣。深溪猿共暮，绝顶客来稀。早晚还相见，论诗更及微。
府试莱城晴日望三山:不易识蓬瀛，凭高望有程。盘根出巨浸，远色到孤城。隐隐排云峻，层层就日明。净收残霭尽，浮动嫩岚轻。纵目徒多暇，驰心累发诚。从容更何往，此路彻三清。
秋夕送友人归吴:离心醉岂欢，把酒强相宽。世路须求达，还家亦未安。旅程愁算远，江月坐吟残。莫羡扁舟兴，功成去不难。
晚次修路僧:平尽不平处，尚嫌功未深。应难将世路，便得称师心。高鸟下残照，白烟生远林。更闻清磬发，聊喜缓尘襟。
湖外送友人游边:我泛潇湘浦，君行指塞云。两乡天外隔，一径渡头分。雨暗江花老，笳愁陇月曛。不堪来去雁，迢递思离群。
江行晚望:木落曙江晴，寒郊极望平。孤舟三楚去，万里独吟行。鸟占横查立，人当故里耕。十年来复去，不觉二毛生。
送道士于千龄游南岳:物外与谁期，人间又别离。四方多事日，高岳独游时。猿狖潇湘树，烟波屈宋祠。无因陪此去，空惜鬓将衰。
入蜀赴举秋夜与先生话别:欲怆峨嵋别，中宵寝不能。听残池上雨，吟尽枕前灯。失计方期隐，修心未到僧。云门一万里，应笑又担簦。
秋夜兴上人别:常时岂不别，此别异常情。南国初闻雁，中原未息兵。暗蛩侵语歇，疏磬入吟清。曾听无生说，辞师话此行。
秋宿天彭僧舍:身世两相惜，秋云每独兴。难将尘界事，话向雪山僧。力善知谁许，归耕又未能。此怀平不得，挑尽草堂灯。
秋夕与友人同会:章句积微功，星霜二十空。僻应如我少，吟喜得君同。月上僧归后，诗成客梦中。更闻栖鹤警，清露滴青松。
春日登吴门:故国望不见，愁襟难暂开。春潮映杨柳，细雨入楼台。静少人同到，晴逢雁正来。长安远于日，搔首独徘徊。
喜友人及第:孤吟望至公，已老半生中。不有同人达，兼疑此道穷。只应才自薄，岂是命难通。尚激抟溟势，期君借北风。
上巳日永崇里言怀:未敢分明赏物华，十年如见梦中花。游人过尽衡门掩，独自凭栏到日斜。
送僧归天竺:忽忆曾栖处，千峰近沃州。别来秦树老，归去海门秋。汲带寒汀月，禅邻贾客舟。遥思清兴惬，不厌石林幽。
题兴善寺隋松院与人期不至:青青伊涧松，移植在莲宫。藓色前朝雨，秋声半夜风。长闲应未得，暂赏亦难同。不及禅栖者，相看老此中。
屈原庙:谗胜祸难防，沈冤信可伤。本图安楚国，不是怨怀王。庙古碑无字，洲晴蕙有香。独醒人尚笑，谁与奠椒浆？
东晋:五陵豪侠笑为儒，将为儒生只读书。看取不成投笔后，谢安功业复何如。秦国金陵王气全，一龙正道始东迁。兴亡竟不关人事，虚倚长淮五百年。
涧松:寸寸凌霜长劲条，路人犹笑未干霄。南园桃李虽堪羡，争奈春残又寂寥。
读庾信集:四朝十帝尽风流，建业长安两醉游。唯有一篇杨柳曲，江南江北为君愁。
雨后月中玉堂闲坐:银台直北金銮外，暑雨初晴皓月中。唯对松篁听刻漏，更无尘土翳虚空。绿香熨齿冰盘果，清冷侵肌水殿风。夜久忽闻铃索动，玉堂西畔响丁东。
六月十七日召对自辰及申方归本院:清暑帘开散异香，恩深咫尺对龙章。花应洞里寻常发，日向壶中特地长。坐久忽疑槎犯斗，归来兼恐海生桑。如今冷笑东方朔，唯用诙谐侍汉皇。
侍宴:蜂黄蝶粉两依依，狎宴临春日正迟。密旨不教江令醉，丽华微笑认皇慈。
辛酉岁冬十一月随驾幸岐下作:曳裾谈笑殿西头，忽听征铙从冕旒。凤盖行时移紫气，鸾旗驻处认皇州。晓题御服颁群吏，夜发宫嫔诏列侯。雨露涵濡三百载，不知谁拟杀身酬。
欲明:欲明篱被风吹倒，过午门因客到开。忍苦可能遭鬼笑，息机应免致鸥猜。岳僧互乞新诗去，酒保频征旧债来。唯有狂吟与沈饮，时时犹自触灵台。
梅花:梅花不肯傍春光，自向深冬著艳阳。龙笛远吹胡地月，燕钗初试汉宫妆。风虽强暴翻添思，雪欲侵凌更助香。应笑暂时桃李树，盗天和气作年芳。
小隐:借得茅斋岳麓西，拟将身世老锄犁。清晨向市烟含郭，寒夜归村月照溪。炉为窗明僧偶坐，松因雪折鸟惊啼。灵椿朝菌由来事，却笑庄生始欲齐。
早起五言三韵:万树绿杨垂，千般黄鸟语。庭花风雨余，岑寂如村坞。依依官渡头，晴阳照行旅。
即目二首:万古离怀憎物色，几生愁绪溺风光。废城沃土肥春草，野渡空船荡夕阳。倚道向人多脉脉，为情因酒易伥伥。宦途弃掷须甘分，回避红尘是所长。动非求进静非禅，咋舌吞声过十年。溪涨浪花如积石，雨晴云叶似连钱。干戈岁久谙戎事，枕簟秋凉减夜眠。攻苦惯来无不可，寸心如水但澄鲜。
净兴寺杜鹃一枝繁艳无比:一园红艳醉坡陀，自地连梢簇蒨罗。蜀魄未归长滴血，只应偏滴此丛多。
秋深闲兴:此心兼笑野云忙，甘得贫闲味甚长。病起乍尝新橘柚，秋深初换旧衣裳。晴来喜鹊无穷语，雨后寒花特地香。把钓覆棋兼举白，不离名教可颠狂。
送人弃官入道:仙李浓阴润，皇枝密叶敷。俊才轻折桂，捷径取纡朱。断绁三清路，扬鞭五达衢。侧身期破的，缩手待呼卢。社稷俄如缀，雄豪讵守株。忸怩非壮志，摆脱是良图。尘土留难住，缨緌弃若无。冥心归大道，回首笑吾徒。酒律应难忘，诗魔未肯徂。他年如拔宅，为我指清都。
早起探春:句芒一夜长精神，腊后风头已见春。烟柳半眠藏利脸，雪梅含笑绽香唇。渐因闲暇思量酒，必怨颠狂泥摸人。若个高情能似我，且应欹枕睡清晨。
梦中作:紫宸初启列鸳鸾，直向龙墀对揖班。九曜再新环北极，万方依旧祝南山。礼容肃睦缨緌外，和气熏蒸剑履间。扇合却循黄道退，庙堂谈笑百司闲。
建谿滩波心目惊眩余平生溺奇境今则畏怯不暇因书…八字:长贪山水羡渔樵，自笑扬鞭趁早朝。今日建谿惊恐后，李将军画也须烧。
晨兴:晓景山河爽，闲居巷陌清。已能消滞念，兼得散余酲。汲水人初起，回灯燕暂惊。放怀殊未足，圆隙已尘生。
闲兴:景寂有玄味，韵高无俗情。他山冰雪解，此水波澜生。影重验花密，滴稀知酒清。忙人常扰扰，安得心和平。
腾腾:八年流落醉腾腾，点检行藏喜不胜。乌帽素餐兼施药，前生多恐是医僧。
闲居:厌闻趋竞喜闲居，自种芜菁亦自锄。麋鹿跳梁忧触拨，鹰鹯搏击恐粗疏。拙谋却为多循理，所短深惭尽信书。刀尺不亏绳墨在，莫疑张翰恋鲈鱼。
赠隐逸:静景须教静者寻，清狂何必在山阴。蜂穿窗纸尘侵砚，鸟斗庭花露滴琴。莫笑乱离方解印，犹胜颠蹶未抽簪。筑金总得非名士，况是无人解筑金。
清兴:阴沈天气连翩醉，摘索花枝料峭寒。拥鼻绕廊吟看雨，不知遗却竹皮冠。
雷公:闲人倚柱笑雷公，又向深山霹怪松。必若有苏天下意，何如惊起武侯龙。
喜凉:炉炭烧人百疾生，凤狂龙躁减心情。四山毒瘴乾坤浊，一簟凉风世界清。楚调忽惊凄玉柱，汉宫应已湿金茎。豪强顿息蛙唇吻，爽利重新鹘眼睛。稳想海槎朝犯斗，健思胡马夜翻营。东南亦是中华分，蒸郁相凌太不平。
天鉴:何劳谄笑学趋时，务实清修胜用机。猛虎十年摇尾立，苍鹰一旦醒心飞。神依正道终潜卫，天鉴衷肠竞不违。事历艰难人始重，九层成后喜从微。
余卧疾深村闻一二郎官今称继使闽越笑余迂古…因成此篇:枕流方采北山薇，驿骑交迎市道儿。雾豹只忧无石室，泥鳅唯要有洿池。不羞莽卓黄金印，却笑羲皇白接罒离。莫负美名书信史，清风扫地更无遗。
残春旅舍:旅舍残春宿雨晴，恍然心地忆咸京。树头蜂抱花须落，池面鱼吹柳絮行。禅伏诗魔归净域，酒冲愁阵出奇兵。两梁免被尘埃污，拂拭朝簪待眼明。
感旧:省趋弘阁侍貂珰，指座深恩刻寸肠。秦苑已荒空逝水，楚天无限更斜阳。时昏却笑朱弦直，事过方闻锁骨香。入室故寮流落尽，路人惆怅见灵光。
南安寓止:此地三年偶寄家，枳篱茅厂共桑麻。蝶矜翅暖徐窥草，蜂倚身轻凝看花。天近函关屯瑞气，水侵吴甸浸晴霞。岂知卜肆严夫子，潜指星机认海槎。
南亭:每日在南亭，南亭似僧院。人语静先闻，鸟啼深不见。松瘦石棱棱，山光溪淀淀。堑蔓坠长茸，岛花垂小蒨。行簪隐士冠，卧读先贤传。更有兴来时，取琴弹一遍。
汉江行次:村寺虽深已暗知，幡竿残日迥依依。沙头有庙青林合，驿步无人白鸟飞。牧笛自由随草远，渔歌得意扣舷归。竹园相接春波暖，痛忆家乡旧钓矶。
隰州新驿:盛德已图形，胡为忽构兵。燎原虽自及，诛乱不无名。掷鼠须防误，连鸡莫惮惊。本期将系虏，末策但婴城。肘腋人情变，朝廷物论生。果闻荒谷缢，旋睹藁街烹。帝怒今方息，时危喜暂清。始终俱以此，天意甚分明。
乱后春日途经野塘:世乱他乡见落梅，野塘晴暖独裴回。船冲水鸟飞还住，袖拂杨花去却来。季重旧游多丧逝，子山新赋极悲哀。眼看朝市成陵谷，始信昆明是劫灰。
过临淮故里:交游昔岁已凋零，第宅今来亦变更。旧庙荒凉时飨绝，诸孙饥冻一官成。五湖竟负他年志，百战空垂异代名。荣盛几何流落久，遣人襟抱薄浮生。
重游曲江:追寻前事立江汀，渔者应闻太息声。避客野鸥如有感，损花微雪似无情。疏林自觉长堤在，春水空连古岸平。惆怅引人还到夜，鞭鞘风冷柳烟轻。
惜春:愿言未偶非高卧，多病无憀选胜游。一夜雨声三月尽，万般人事五更头。年逾弱冠即为老，节过清明却似秋。应是西园花已落，满溪红片向东流。
游江南水陆院:早于喧杂是深雠，犹恐行藏坠俗流。高寺懒为携酒去，名山长恨送人游。关河见月空垂泪，风雨看花欲白头。除却祖师心法外，浮生何处不堪愁。
江南送别:江南行止忽相逢，江馆棠梨叶正红。一笑共嗟成往事，半酣相顾似衰翁。关山月皎清风起，送别人归野渡空。大抵多情应易老，不堪岐路数西东。
冬日:萧条古木衔斜日，戚沥晴寒滞早梅。愁处雪烟连野起，静时风竹过墙来。故人每忆心先见，新酒偷尝手自开。景状入诗兼入画，言情不尽恨无才。
村居:二月三月雨晴初，舍南舍北唯平芜。前欢入望盈千恨，胜景牵心非一途。日照神堂闻啄木，风含社树叫提壶。行看旦夕梨霜发，犹有山寒伤酒垆。
隰州新驿赠刺史:贤侯新换古长亭，先定心机指顾成。高义尽招秦逐客，旷怀偏接鲁诸生。萍蓬到此销离恨，燕雀飞来带喜声。却笑昔贤交易极，一开东閤便垂名。
永明禅师房:景色方妍媚，寻真出近郊。宝香炉上爇，金磬佛前敲。蔓草棱山径，晴云拂树梢。支公禅寂处，时有鹤来巢。
大庆堂赐宴元珰而有诗呈吴越王:非为亲贤展绮筵，恒常宁敢恣游盘。绿搓杨柳绵初软，红晕樱桃粉未干。谷鸟乍啼声似涩，甘霖方霁景犹寒。笙歌风紧人酣醉，却绕珍丛烂熳看。
闲步:庄南纵步游荒野，独鸟寒烟轻惹惹。傍山疏雨湿秋花，僻路浅泉浮败果。樵人相见指惊麏，牧童四散收嘶马。一壶倾尽未能归，黄昏更望诸峰火。
阑干:扫花虽恨夜来雨，把酒却怜晴后寒。吴质谩言愁得病，当时犹不凭阑干。
赠友人:莫嫌谈笑与经过，却恐闲多病亦多。若遣心中无一事，不知争奈日长何。
御制春游长句:天意分明道已光，春游嘉景胜仙乡。玉炉烟直风初静，银汉云消日正长。柳带似眉全展绿，杏苞如脸半开香。黄莺历历啼红树，紫燕关关语画梁。低槛晚晴笼翡翠，小池波暖浴鸳鸯。马嘶广陌贪新草，人醉花堤怕夕阳。比屋管弦呈妙曲，连营罗绮斗时妆。全吴霸越千年后，独此升平显万方。
横塘:秋寒洒背入帘霜，凤胫灯清照洞房。蜀纸麝煤沾笔兴，越瓯犀液发茶香。风飘乱点更筹转，拍送繁弦曲破长。散客出门斜月在，两眉愁思问横塘。
联缀体:院宇秋明日日长，社前一雁到辽阳。陇头针线年年事，不喜寒砧捣断肠。
重游曲江:鞭梢乱拂暗伤情，踪迹难寻露草青。犹是玉轮曾辗处，一泓秋水涨浮萍。
席上有赠:矜严标格绝嫌猜，嗔怒虽逢笑靥开。小雁斜侵眉柳去，媚霞横接眼波来。鬓垂香颈云遮藕，粉著兰胸雪压梅。莫道风流无宋玉，好将心力事妆台。
咏手:腕白肤红玉笋芽，调琴抽线露尖斜。背人细撚垂胭鬓。向镜轻匀衬脸霞。怅望昔逢褰绣幔，依稀曾见托金车。后园笑向同行道，摘得蘼芜又折花。
妒媒:洞房深闭不曾开，横卧乌龙作妒媒。好鸟岂劳兼比翼，异华何必更重台。难留旋逐惊飙去，暂见如随急电来。多为过防成后悔，偶因翻语得深猜。已嫌刻蜡春宵短，最恨鸣珂晓鼓催。应笑楚襄仙分薄，日中长是独裴回。
忍笑:宫样衣裳浅画眉，晚来梳洗更相宜。水精鹦鹉钗头颤，举袂佯羞忍笑时。
偶见:秋千打困解罗裙，指点醍醐索一尊。见客入来和笑走，手搓梅子映中门。
三忆:忆眠时，春梦困腾腾。展转不能起，玉钗垂枕棱。忆行时，背手挼金雀。敛笑慢回头，步转阑干角。忆去时，向月迟迟行。强语戏同伴，图郎闻笑声。
六言三首:春楼处子倾城，金陵狎客多情。朝云暮雨会合，罗袜绣被逢迎。华山梧桐相覆，蛮江豆蔻连生。幽欢不尽告别，秋河怅望平明。一灯前雨落夜，三月尽草青时。半寒半暖正好，花开花谢相思。惆怅空教梦见，懊恼多成酒悲。红袖不干谁会，揉损联娟澹眉。此间青草更远，不唯空绕汀洲。那里朝日才出，还应先照西楼。忆泪因成恨泪，梦游常续心游。桃源洞口来否，绛节霓旌久留。
寒食日重游李氏园亭有怀:往年同在鸾桥上，见倚朱阑咏柳绵。今日独来香径里，更无人迹有苔钱。伤心阔别三千里，屈指思量四五年。料得他乡遇佳节，亦应怀抱暗凄然。
复偶见三绝:雾为襟袖玉为冠，半似羞人半忍寒。别易会难长自叹，转身应把泪珠弹。桃花脸薄难藏泪，柳叶眉长易觉愁。密迹未成当面笑，几回抬眼又低头。半身映竹轻闻语，一手揭帘微转头。此意别人应未觉，不胜情绪两风流。
春闷偶成十二韵:阡陌悬云壤，阑畦隔艾芝。路遥行雨懒，河阔过桥迟。雁足应难达，狐踪浪得疑。谢鲲吟未废，张硕梦堪思。有意通情处，无言拢鬓时。格高归敛笑，歌怨在颦眉。醉后金蝉重，欢余玉燕欹。素姿凌白柰，圆颊诮红梨。粉字题花笔，香笺咏柳诗。绣窗携手约，芳草蹋青期。别泪开泉脉，春愁罥藕丝。相思不相信，幽恨更谁知。
有忆:昼漏迢迢夜漏迟，倾城消息杳无期。愁肠泥酒人千里，泪眼倚楼天四垂。自笑计狂多独语，谁怜梦好转相思。何时斗帐浓香里，分付东风与玉儿。
拥鼻:拥鼻悲吟一向愁，寒更转尽未回头。绿屏无睡秋分簟，红叶伤心月午楼。却要因循添逸兴，若为趋竞怆离忧。殷勤凭仗官渠水，为到西溪动钓舟。
偶见:千金莫惜旱莲生，一笑从教下蔡倾。仙树有花难问种，御香闻气不知名。愁来自觉歌喉咽，瘦去谁怜舞掌轻？小叠红笺书恨字，与奴方便寄卿卿。
个侬:甚感殷勤意，其如阻碍何？隔帘窥绿齿，映柱送横波。老大逢知少，襟怀暗喜多。因倾一尊酒，聊以慰蹉跎。
旧馆:前欢往恨分明在，酒兴诗情大半亡。还似墙西紫荆树，残花摘索映高塘。
奉和御制:岳寺清秋霁，宸游永日闲。霓旌森物外，凤吹落人间。玉漱穿城水，屏开对阙山。皆知圣情悦，丽藻洒芳兰。
和集贤相公西溪侍宴观竞渡:片水耸层桥，祥烟霭庆霄。昼花铺广宴，晴电闪飞桡。浪叠摇仙仗，风微定彩标。都人同盛观，不觉在行朝。
题豪家故池:岁久无泉引，春来仰雨流。萍枯黏朽槛，沙浅露沉舟。照影人何在，持竿客寄游。翛然兴废外，回首谢眠鸥。
闻李翰林游池上有寄:花飞絮落水和流，玉署词臣奉诏游。四面看人随画鹢，中流合乐起眠鸥。皇恩自抱丹心报，清颂谁将白雪酬。不为禁钟催入宿，前峰月上未回舟。
次韵和王员外杂游四韵:一分难减亦难加，得似溪头浣越纱。两桨惯邀催去艇，七香曾占取来车。黄昏忽堕当楼月，清晓休开满镜花。谁见玉郎肠断处，露床风簟半欹斜。
商人:百尺竿头五两斜，此生何处不为家？北抛衡岳南过雁，朝发襄阳暮看花。蹭蹬也应无陆地，团圆应觉有天涯。随风逐浪年年别，却笑如期八月槎。
书怀:傍岩依树结檐楹，夏物萧疏景更清。滩响忽高何处雨，松阴自转远山晴。见多邻犬遥相认，来惯幽禽近不惊。争得便夸饶胜事，九衢尘里免劳生。
荆州寓居书怀:一室四无邻，荒郊接古津。幽闲消俗态，摇落露家贫。绝迹思浮海，修书懒寄秦。东西不复问，翻笑泣岐人。
秋兴:微雨过菰苇，野居生早凉。襟期渐萧洒，精爽欲飞扬。鱼买罾头活，酒沽船上香。不缘人不用，始道静胜忙。
途中:柳弱风长在，云轻雨易休。不劳芳草色，更惹夕阳愁。万里独归去，五陵无与游。春心渐伤尽，何处有高楼。
彭门用兵后经汴路三首:长亭一望一徘徊，千里关河百战来。细柳旧营犹锁月，祁连新冢已封苔。霜凋绿野愁无际，烧接黄云惨不开。若比江南更牢落，子山词赋莫兴哀。隋堤风物已凄凉，堤下仍多旧战场。金镞有苔人拾得，芦花无主鸟衔将。秋声暗促河声急，野色遥连日色黄。独上寒城正愁绝，戍鼙惊起雁行行。铁马云旗梦渺茫，东来无处不堪伤。风吹白草人行少，月落空城鬼啸长。一自纷争惊宇宙，可怜萧索绝烟光。曾为塞北闲游客，辽水天山未断肠。
寄殿院高侍御:黄梅雨细幂长洲，柳密花疏水慢流。钓艇正寻逋客去，绣衣方结少年游。风前不肯看垂手，灯下还应惜裹头。一夜自怜无羽翼，独当何逊滴阶愁。
忆钓舟:青山小隐枕潺湲，一叶垂纶几溯沿。后浦春风随兴去，南塘秋雨有时眠。惯冲晓雾惊群雁，爱飐残阳入乱烟。回首无人寄惆怅，九衢尘土困扬鞭。
灵宝县西侧津:碧溪潋潋流残阳，晴沙两两眠鸳鸯。柳花无赖苦多暇，蛱蝶有情长自忙。千里宦游成底事，每年风景是他乡。高歌一曲垂鞭去，尽日无人识楚狂。
夏夜有寄:月上簟如水，轩高帘在钩。竹声寒不夏，蛩思静先秋。偶得清宵兴，方知白日愁。所思何处远，斜汉欲低流。
送僧南游:战鼙鸣未已，瓶屦抵何乡？偶别尘中易，贪归物外忙。后蝉抛鄠杜，先雁下潇湘。不得从师去，殷勤谢草堂。
赋雪十韵:雨冻轻轻下，风干淅淅吹。喜胜花发处，惊似客来时。河静胶行棹，岩空响折枝。终无鹧鸪识，先有鶺鴒知。马势晨争急，雕声晚更饥。替霜严柏署，藏月上龙墀。百尺楼堪倚，千钱酒要追。朝归紫阁早，漏出建章迟。腊候何曾爽，春工是所资。遥知故溪柳，排比万条丝。
早发潼关:天边月初落，马上梦犹残。关树苍苍晓，玉阶澹澹寒。宦游终自苦，身世静堪观。争似山中隐，和云枕碧湍。
和诸学士秋夕禁直偶雪:大华积秋雪，禁闱生夜寒。砚冰忧诏急，灯烬惜更残。正遂攀稽愿，翻追访戴欢。更为三日约，高兴未将阑。
赴阙次留献荆南成相公三十韵:分阃兼文德，持衡有武功。荆南知独去，海内更谁同。拔地孤峰秀，当天一鹗雄。云生五色笔，月吐六钧弓。骨格凌秋耸，心源见底空。神清餐沆瀣，气逸饮洪濛。临事成奇策，全身仗至忠。解鞍欺李广，煮弩笑臧洪。往昔逢多难，来兹故统戎。卓旗云梦泽，扑火细腰宫。铲土楼台构，连江雉堞笼。似平铺掌上，疑涌出壶中。岂是劳人力，宁因役鬼工。本遗三户在，今匝万家通。画舸横青雀，危樯列彩虹。席飞巫峡雨，袖拂宋亭风。场广盘球子，池闲引钓筒。礼贤金璧贱，煦物雪霜融。酒满梁尘动，棋残漏滴终。俭常资澹静，贵绝恃穹崇。唯要臣诚显，那求帝渥隆。甘棠名异奭，大树姓非冯。自念为迁客，方谐谒上公。痛知遭止棘，频叹委飘蓬。借宅诛茅绿，分囷指粟红。只惭燕馆盛，宁觉阮途穷。涣汗沾明主，沧浪别钓翁。去曾忧塞马，归欲逐边鸿。积感深于海，衔恩重极嵩。行行柳门路，回首下离东。
和韩致光侍郎无题三首十四韵:珠佩元消暑，犀簪自辟尘。掩灯容燕宿，开镜待鸡晨。去懒都忘旧，来多未厌新。每逢忧是梦，长忆故延真。杏小双圆压，山浓两点嚬。瘦难胜宝带，轻欲驭飙轮。篦凤金雕翼，钗鱼玉镂鳞。月明无睡夜，花落断肠春。解舞何须楚，能筝可在秦？怯探同海底，稀遇极天津。绿柰攀宫艳，青梅弄岭珍。管纤银字咽，梭密锦书匀。厌胜还随俗，无疑不避人。可怜三五夕，妩媚善为邻。舞转轻轻雪，歌霏漠漠尘。漫游多卜夜，慵起不知晨。玉箸和妆裛，金莲逐步新。凤笙追北里，鹤驭访南真。有恨都无语，非愁亦有嚬。戏应过蚌浦，飞合入蟾轮。杯样成言鸟，梳文解卧鳞。逢迎大堤晚，离别洞庭春。似玉曾夸赵，如云不让秦。锦收花上露，珠引月中津。木为连枝贵，禽因比翼珍。万峰酥点薄，五色绣妆匀。獭髓求鱼客，鲛绡托海人。寸肠谁与达，洞府四无邻。绮阁临初日，铜台拂暗尘。鷾鸸偏报晓，乌鶂惯惊晨。鱼网裁书数，鹍弦上曲新。病多疑厄重，语切见心真。子母钱征笑，西南月借嚬。捣衣嫌独杵，分袂怨双轮。贝叶教丹觜，金刀寄赤鳞。卷帘吟塞雪，飞楫渡江春。解织宜名蕙，能歌合姓秦。眼穿回雁岭，魂断饮牛津。药自偷来绝，香从窃去珍。茗煎云沫聚，药种玉苗匀。草密应迷客，花繁好避人。长干足风雨，遥夜与谁邻。
倒次元韵:南陌来寻伴，东城去卜邻。生憎无赖客，死忆有情人。似束腰支细，如描发彩匀。黄鹂裁帽贵，紫燕刻钗珍。身近从淄右，家元接观津。雨台谁属楚，花洞不知秦。泪滴空床冷，妆浓满镜春。枕凉欹琥珀，簟洁展麒麟。茂苑廊千步，昭阳扇九轮。阳城迷处笑，京兆画时嚬。鱼子封笺短，蝇头学字真。易判期已远，难讳事还新。艇子愁冲夜，骊驹怕拂晨。如何断岐路，免得见行尘。
个人三十韵:袅袅复盈盈，何年坠玉京。见人还道姓，羞客不称名。故事谙金谷，新居近石城。脸横秋水溢，眉拂远山晴。粉薄涂云母，簪寒篸水晶。催来两桨送，怕起五丝萦。髻学盘桓绾，床依宛转成。博山凝雾重，油壁隐车轻。额点梅花样，心通棘刺情。搔头邀顾遇，约指到平生。鱼网徐徐襞，螺卮浅浅倾。芙蓉褥已展，豆蔻水休更。赵女怜胶腻，丁娘爱烛明。炷香龙荐脑，辟魇虎输精。管咽参差韵，弦嘈倰僜声。花残春寂寂，月落漏丁丁。柳絮联章敏，椒花属思清。剪罗成彩字，销蜡脱珠缨。邂逅当投珮，艰难莫拊楹。熨来身热定，舐得面痕平。匣镜金螭怒，帘旌绣兽狞。颈长堪鹤并，腰细任蜂争。滴泪泉饶竭，论心石未贞。必双成凤去，岂独化蝉鸣。书远肠空断，楼高胆易惊。数钱红带结，斗草蒨裙盛。袂柳阑干小，侵波略彴横。夜愁遥寄雁，晓梦半和莺。翼只思鹣比，根长羡藕并。可怜衣带缓，休赋重行行。
祝风三十二韵:我有二顷田，长洲东百里。环涂为之区，积葑相连纚。松江流其旁，春夏多苦水。堤防苟不时，泛滥即无已。粤余病眠久，而复家无峙。田峻不胜荒，农功皆废弛。他稼已如云，我田方欲莳。四际上通波，兼之葭与苇。是时立秋后，烟露浩凄矣。虽然遣毕功，萎约都无几。如何海上风，连日从空起。似欲驱沧溟，来沃具区里。噫嘻尔风师，吴中多豪士。囷仓过九年，一粒惜如死。籴贱兼粜贵，凶年翻大喜。只是疲羸苦，才饥须易子。余仍轗轲者，进趋年二纪。秋不安一食，春不闲一晷。肠回为多别，骨瘦因积毁。咳唾莫逢人，揶揄空睹鬼。中又值干戈，遑遑常转徙。故隐茅山西，今来笠泽涘。荒者不复寻，葺者还有以。将正陶令巾，又盖姜肱被。不敢务有余，有余必骄鄙。所期免假匄，假匄多惭耻。骄鄙既不生，惭耻更能弭。自可致逍遥，无妨阅经史。吁余将四十，满望只如此。干泽尚多难，学稼兹复尔。穷达虽系命，祸福生所履。天不饥死余，飘风当自止。
金陵怀古:玉树声沉战舰收，万家冠盖入中州。只应江令偏惆怅，头白归来是客游。
华清宫四首:中原无鹿海无波，凤辇鸾旗出幸多。今日故宫归寂寞，太平功业在山河。渔阳烽火照函关，玉辇匆匆下此山。一曲羽衣听不尽，至今遗恨水潺潺。上皇銮辂重巡游，雨泪无言独倚楼。惆怅眼前多少事，落花明月满宫秋。别殿和云锁翠微，太真遗像梦依依。玉皇掩泪频惆怅，应叹僧繇彩笔飞。
杨花:不斗秾华不占红，自飞晴野雪濛濛。百花长恨风吹落，唯有杨花独爱风。
山居喜友人相访:秋雨空山夜，非君不此来。高于剡溪雪，一棹到门回。
武关:时来时去若循环，双阖平云谩锁山。只道地教秦设险，不知天与汉为关。贪生莫作千年计，到了都成一梦闲。争得便如岩下水，从他兴废自潺潺。
宪丞裴公上洛退居有寄二首:鸿在冥冥已自由，紫芝峰下更高秋。抛来簪绂都如梦，泥著杯香不为愁。晚树拂檐风脱翠，夜滩当户月和流。自嗟不得从公去，共上仙家十二楼。瘦如仙鹤爽风篁，外却尘嚣兴绪长。偶坐几回沈皓月，闲吟是处到残阳。门前立使修书懒，花下留宾压酒忙。目断琼林攀不得，一重丹水抵三湘。
太保中书令军前新楼:十二阑干压锦城，半空人语落滩声。风流近接平津阁，气色高含细柳营。尽日卷帘江草绿，有时欹枕雪峰晴。不知捧诏朝天后，谁此登临看月明。
金桥感事:太行和雪叠晴空，二月春郊尚朔风。饮马早闻临渭北，射雕今欲过山东。百年徒有伊川叹，五利宁无魏绛功。日暮长亭正愁绝，哀笳一曲戍烟中。
禅院弈棋偶题:裛尘丝雨送微凉，偶出樊笼入道场。半偈已能消万事，一枰兼得了残阳。寻知世界都如梦，自喜身心甚不忙。更约西风摇落后，醉来终日卧禅房。
文德初闻车驾东游:龙旆丛丛下剑门，还将瑞气入中原。鳌头一荡山虽没，乌足重安日不昏。晋客已知周礼在，秦人仍喜汉官存。自怜闲坐渔矶石，万级云台落梦魂。
岐下寓居见槐花落因寄从事:才开便落不胜黄，覆著庭莎衬夕阳。只共蝉催双鬓老，可知人已十年忙。晓窗须为吟秋兴，夜枕应教梦帝乡。蜀国马卿看从猎，肯将闲事入凄凉。
途中见杏花:一枝红艳出墙头，墙外行人正独愁。长得看来犹有恨，可堪逢处更难留。林空色暝莺先到，春浅香寒蝶未游。更忆帝乡千万树，澹烟笼日暗神州。
望嵩山:三十六峰危似冠，晴楼百尺独登看。高凌鸟外青冥窄，翠落人间白昼寒。不觉衡阳遮雁过，如何钟阜斗龙盘。始知万岁声长在，只待东巡动玉鸾。
东归次瀛上:暖烟轻淡草霏霏，一片晴山衬夕晖。水露浅沙无客泛，树连疏苑有莺飞。自从身与沧浪别，长被春教寂寞归。回首青门不知处，向人杨柳莫依依。
富春:水送山迎入富春，一川如画晚晴新。云低远渡帆来重，潮落寒沙鸟下频。未必柳间无谢客，也应花里有秦人。严光万古清风在，不敢停桡更问津。
游华州飞泉亭:走马街南百亩池，碧莲花影倒参差。偶同人去红尘外，正值僧归落照时。万事已为春弃置，百忧须赖酒医治。殷勤待取前峰月，更倚阑干弄钓丝。
秋池:冷涵秋水碧溶溶，一片澄明见底空。有日晴来云衬白，几时吹落叶浮红。香啼蓼穗娟娟露，乾动莲茎淅淅风。凌晓无端照衰发，便悲霜雪镜光中。
首阳山:首阳山枕黄河水，上有两人曾饿死。不同天下人为非，兄弟相看自为是。遂令万古识君心，为臣贵义不贵身。精灵长在白云里，应笑随时饱死人。
太湖石歌:洞庭山下湖波碧，波中万古生幽石。铁索千寻取得来，奇形怪状谁能识。初疑朝家正人立，又如战士方狙击。又如防风死后骨，又如於菟活时额。又如成人枫，又如害瘿柏。雨过上停泓，风来中有隙。想得沈潜水府时，兴云出雨蟠蛟螭。今来硉矹林庭上，长恐忽然生白浪。用时应不称娲皇，将去也堪随博望。噫嘻尔石好凭依，幸有方池并钓矶。小山丛桂且为伴，钟阜白云长自归。何必豪家甲第里，玉阑干畔争光辉。一朝荆棘忽流落，何异绮罗云雨飞。
府试雨夜帝里闻猿声:雨滴秦中夜，猿闻峡外声。已吟何逊恨，还赋屈平情。暗逐哀鸿泪，遥含禁漏清。直疑游万里，不觉在重城。霎霎侵灯乱，啾啾入梦惊。明朝临晓镜，别有鬓丝生。
隋堤:搔首隋堤落日斜，已无余柳可藏鸦。岩傍昔道牵龙舰，河底今来走犊车。曾笑陈家歌玉树，却随后主看琼花。四方正是无虞日，谁信黎阳有古家？
华州榜寄诸门生:时君过听委平衡，粉署华灯到晓明。开卷固难窥浩汗，执衡空欲慕公平。机云笔舌临文健，沈宋章篇发咏清。自笑观光辉下阙。
秋霖歌:西方龙儿口犹乳，初解驱云学行雨。纵恣群阴驾老虬，勺水蹄涔尽奔注。叶破苔黄未休滴，腻光透长狂莎色。恨无长剑一千仞，划断顽云看晴碧。
鸳鸯:双浮双浴傍苔矶，蓼浦兰皋绣帐帏。长羡鹭鸶能洁白，不随鸂鶒斗毛衣。霞侵绿渚香衾暖，楼倚青云殿瓦飞。应笑随阳沙漠雁，洞庭烟暖又思归。
阳羡杂咏十九首。含桃圃:小圃初晴风露光，含桃花发满山香。香花对酒心无事，倍觉春来白日长。
喜杜荀鹤及第:深岩贫复病，榜到见君名。贫病浑如失，山川顿觉清。一春新酒兴，四海旧诗声。日使能吟者，西来步步轻。
山中寄崔谏议:半生猿鸟共山居，吟月吟风两鬓疏。新句未尝忘教化，上才争忍不吹嘘。全家欲去干戈后，大国中兴礼乐初。从此升腾休说命，只希公道数封书。
招西洞道者:危峰抹黛夹晴川，树簇红英草碧烟。樵客云僧两无事，此中堪去觅灵仙。
夏雨:非惟消旱暑，且喜救生民。天地如蒸湿，园林似却春。洗风清枕簟，换夜失埃尘。又作丰年望，田夫笑向人。
雨晴:雨前初见花间蕊，雨后兼无叶里花。蛱蝶飞来过墙去，却疑春色在邻家。
惆怅诗十二首:八蚕薄絮鸳鸯绮，半夜佳期并枕眠。钟动红娘唤归去，对人匀泪拾金钿。李夫人病已经秋，汉武看来不举头。得所浓华销歇尽，楚魂湘血一生休。谢家池馆花笼月，萧寺房廊竹飐风。夜半酒醒凭槛立，所思多在别离中。隋师战舰欲亡陈，国破应难保此身。诀别徐郎泪如雨，镜鸾分后属何人。七夕琼筵随事陈，兼花连蒂共伤神。蜀王殿里三更月，不见骊山私语人。夜寒春病不胜怀，玉瘦花啼万事乖。薄幸檀郎断芳信，惊嗟犹梦合欢鞋。呜咽离声管吹秋，妾身今日为君休。齐奴不说平生事，忍看花枝谢玉楼。青丝一绺堕云鬟，金剪刀鸣不忍看。持谢君王寄幽怨，可能从此住人间。陈宫兴废事难期，三阁空余绿草基。狎客沦亡丽华死，他年江令独来时。晨肇重来路已迷，碧桃花谢武陵溪。仙山目断无寻处，流水潺湲日渐西。少卿降北子卿还，朔野离觞惨别颜。却到茂陵唯一恸，节毛零落鬓毛斑。梦里分明入汉宫，觉来灯背锦屏空。紫台月落关山晓，肠断君恩信画工。
衰柳:金风渐利露珠团，广陌长堤黛色残。水殿狂游隋炀帝，一千余里可堪看。
送人游吴:君到姑苏见，人家尽枕河。古宫闲地少，水港小桥多。夜市卖菱藕，春船载绮罗。遥知未眠月，乡思在渔歌。
浙中逢诗友:到处有同人，多为赋与文。诗中难得友，湖畔喜逢君。冻把城根雪，风开岳面云。苦吟吟不足，争忍话离群。
送友游吴越:去越从吴过，吴疆与越连。有园多种橘，无水不生莲。夜市桥边火，春风寺外船。此中偏重客，君去必经年。
入关历阳道中却寄舍弟:求名日苦辛，日望日荣亲。落叶山中路，秋霖马上人。晨昏知汝道，诗酒卫吾身。自笑抛麋鹿，长安拟醉春。
送人游江南:满酌劝君酒，劝君君莫辞。能禁几度别，即到白头时。晚岫无云蔽，春帆有燕随。男儿两行泪，不欲等闲垂。
游茅山:步步入山门，仙家鸟径分。渔樵不到处，麋鹿自成群。石面迸出水，松头穿破云。道人星月下，相次礼茅君。
寄李溥:如我如君者，不妨身晚成。但从时辈笑，自得古人情。共莫更初志，俱期立后名。男儿且如此，何用叹平生。
寄诗友:别来春又春，相忆喜相亲。与我为同志，如君能几人。何时吟得力，渐老事关身。惟有前溪水，年年濯客尘。
霁后登唐兴寺水阁:一雨三秋色，萧条古寺间。无端登水阁，有处似家山。白日生新事，何时得暂闲。将知老僧意，未必恋松关。
山中寄友人:深山多隙地，无力及耕桑。不是营生拙，都缘觅句忙。破窗风翳烛，穿屋月侵床。吾友应相笑，辛勤道未光。
题江山寺:江上山头寺，景留吟客船。遍游销一日，重到是何年？沙鸟多翘足，岩僧半露肩。为诗我语涩，喜此得终篇。
别舍弟:欲往往不得，出门天气秋。惟知偷拭泪，不忍更回头。此日只愁老，况身方远游。孤寒将五字，何以动诸侯？
怀庐岳书斋:长忆在庐岳，免低尘土颜。煮茶窗底水，采药屋头山。是境皆游遍，谁人不羡闲？无何一名系，引出白云间。
题唐兴寺小松:虽小天然别，难将众木同。侵僧半窗月，向客满襟风。枝拂行苔鹤，声分叫砌虫。如今未堪看，须是雪霜中。
送宾贡登第后归海东:归捷中华第，登船鬓未丝。直应天上桂，别有海东枝。国界波穷处，乡心日出时。西风送君去，莫虑到家迟。
送人南游:凡游南国者，未有不蹉跎。到海路难尽，挂帆人更多。潮沙分象迹，花洞响蛮歌。纵有投文处，于君能几何？
送九华道士游茅山:忽起地仙兴，飘然出旧山。于身无切事，在世有余闲。日月浮生外，乾坤大醉间。故园华表上，谁得见君还。
乱后山中作:自从天下乱，日晚别庭闱。兄弟团圞乐，羁孤远近归。文章甘世薄，耕种喜山肥。直待中兴后，方应出隐扉。
舟行晚泊江上寺:久劳风水上，禅客喜相依。挂衲虽无分，修心未觉非。日沈山虎出，钟动寺禽归。月上潮平后，谈空渐入微。
将游湘湖有作:一家相别意，不得不潸然。远作南方客，初登上水船。岳钟思冷梦，湘月少残篇。便有归来计，风波亦隔年。
山中贻同志:君贫我亦贫，为善喜为邻。到老如今日，无心愧古人。闭门非傲世，守道是谋身。别有同山者，其如未可亲。
送友人游南海:南海南边路，君游只为贫。山川多少地，郡邑几何人？花鸟名皆别，寒暄气不均。相期早晚见，莫待瘴侵身。
赠聂尊师:诗道将仙分，求之不可求。非关从小学，应是数生修。蟾桂云梯折，鳌山鹤驾游。他年两成事，堪喜是邻州。
乱后归山:乱世归山谷，征鼙喜不闻。诗书犹满架，弟侄未为军。山犬眠红叶，樵童唱白云。此心非此志，终拟致明君。
乱后再逢汪处士:如君真道者，乱世有闲情。每别不知处，见来长后生。药非因病服，酒不为愁倾。笑我于身苦，吟髭白数茎。
山中喜与故交宿话:远地能相访，何惭事力微。山中深夜坐，海内故交稀。村酒沽来浊，溪鱼钓得肥。贫家只如此，未可便言归。
寄窦处士:漳水醉中别，今来犹未醒。半生因酒废，大国几时宁。海畔将军柳，天边处士星。游人不可见，春入乱山青。
赠李蒙叟:在我成何事，逢君更劝吟。纵饶不得力，犹胜别劳心。凡事有兴废，诗名无古今。百年能几日，忍不惜光阴。
和吴太守罢郡山村偶题二首:罢郡饶山兴，村家不惜过。官情随日薄，诗思入秋多。野兽眠低草，池禽浴动荷。眼前余政在，不似有干戈。快活田翁辈，常言化育时。纵饶稽岁月，犹说向孙儿。茅屋梁和节，茶盘果带枝。相传终不忘，何必立生祠。
冬末同友人泛潇湘:残腊泛舟何处好，最多吟兴是潇湘。就船买得鱼偏美，踏雪沽来酒倍香。猿到夜深啼岳麓，雁知春近别衡阳。与君剩采江山景，裁取新诗入帝乡。
重阳日有作:一为重阳上古台，乱时谁见菊花开。偷撏白发真堪笑，牢锁黄金实可哀。是个少年皆老去，争知荒冢不荣来。大家拍手高声唱，日未沈山且莫回。
送李镡游新安:邯郸李镡才峥嵘，酒狂诗逸难干名。气直不与儿辈洽，醉来拟共天公争。孤店夜烧枯叶坐，乱时秋踏早霜行。一间茅屋住不稳，刚出为人平不平。
冬末自长沙游桂岭留献所知:家隔重湖归未期，更堪南去别深知。前程笑到山多处，上马愁逢岁尽时。四海内无容足地，一生中有苦心诗。朱门只见朱门事，独把孤寒问阿谁。
乱后山居:从乱移家拟傍山，今来方办买山钱。九州有路休为客，百岁无愁即是仙。野叟并田锄暮雨，溪禽同石立寒烟。他人似我还应少，如此安贫亦荷天。
春日山居寄友人:野吟何处最相宜，春景暄和好入诗。高下麦苗新雨后，浅深山色晚晴时。半岩云脚风牵断，平野花枝鸟踏垂。倒载干戈是何日，近来麋鹿欲相随。
和友人见题山居:避时多喜葺居成，七字君题万象清。开户晓云连地白，访人秋月满山明。庭前树瘦霜来影，洞口泉喷雨后声。有景供吟且如此，算来何必躁于名。
春日登楼遇雨:忽地晴天作雨天，全无暑气似秋间。看看水没来时路，渐渐云藏望处山。风趁鹭鸶双出苇，浪催渔父尽归湾。一心准拟闲登眺，却被诗情使不闲。
下第东归道中作:一回落第一宁亲，多是途中过却春。心火不销双鬓雪，眼泉难濯满衣尘。苦吟风月唯添病，遍识公卿未免贫。马壮金多有官者，荣归却笑读书人。
夏日留题张山人林亭:此中偏称夏中游，时有风来暑气收。涧底松摇千尺雨，庭中竹撼一窗秋。求猿句寄山深寺，乞鹤书传海畔洲。闲与先生话身事，浮名薄宦总悠悠。
送僧赴黄山沐汤泉兼参禅宗长老:闻有汤泉独去寻，一瓶一钵一无金。不愁乱世兵相害，却喜寒山路入深。野老祷神鸦噪庙，猎人冲雪鹿惊林。患身是幻逢禅主，水洗皮肤语洗心。
和友人送弟:君说无家只弟兄，此中言别若为情。干戈闹日分头去，山水寒时信路行。月下断猿空有影，雪中孤雁却无声。我今骨肉虽饥冻，幸喜团圆过乱兵。
献新安于尚书:九土雄师竟若何，未如良牧与天和。月留清俸资家少，岁计阴功及物多。四野绿云笼稼穑，千山明月静干戈。行人耳满新安事，尽是无愁父老歌。
投宣谕张侍郎乱后遇毗陵:此生今日似前生，重著麻衣特地行。经乱后囊新卷轴，出山来见旧公卿。雨笼蛩壁吟灯影，风触蝉枝噪浪声。闻道中兴重人物，不妨西去马蹄轻。
戏题王处士书斋:先生高兴似樵渔，水鸟山猿一处居。石径可行苔色厚，钓竿时斫竹丛疏。欺春只爱和醅酒，讳老犹看夹注书。莫道无金空有寿，有金无寿欲何如？
依韵次同年张曙先辈见寄之什:天上诗名天下传，引来齐列玉皇前。大仙录后头无雪，至药成来灶绝烟。笑蹑紫云金作阙，梦抛尘世铁为船。九华山叟惊凡骨，同到蓬莱岂偶然。
长安春感:出京无计住京难，深入东风转索然。满眼有花寒食下，一家无信楚江边。此时晴景愁于雨，是处莺声苦却蝉。公道算来终达去，更从今日望明年。
题开元寺门阁:一登高阁眺清秋，满目风光尽胜游。何处画桡寻绿水，几家鸣笛咽红楼。云山已老应长在，岁月如波只暗流。唯有禅居离尘俗，了无荣辱挂心头。
送项山人归天台:因话天台归思生，布囊藤杖笑离城。不教日月拘身事，自与烟萝结野情。龙镇古潭云色黑，露淋秋桧鹤声清。此中是处堪终隐，何要世人知姓名？
和友人寄长林孟明府:为政为人渐见心，长才聊屈宰长林。莫嫌月入无多俸，须喜秋来不废吟。寒雨旋疏丛菊艳，晚风时动小松阴。讼庭闲寂公书少，留客看山索酒斟。
戏赠渔家:见君生计羡君闲，求食求衣有底难。养一箔蚕供钓线，种千茎竹作渔竿。葫芦杓酌春浓酒，舴艋舟流夜涨滩。却笑侬家最辛苦，听蝉鞭马入长安。
秋日山中寄池州李常侍:近来参谒陡生疏，因向云山僻处居。出为羁孤营粝食，归同弟侄读生书。风凋古木秋阴薄，月满寒山夜景虚。但得中兴知己在，算应身未老樵渔。
喜从弟雪中远至有作:深山大雪懒开门，门径行踪自尔新。无酒御寒虽寡况，有书供读且资身。便均情爱同诸弟，莫更生疏似外人。昼短夜长须强学，学成贫亦胜他贫。
送蜀客游维扬:见说西川景物繁，维扬景物胜西川。青春花柳树临水，白日绮罗人上船。夹岸画楼难惜醉，数桥明月不教眠。送君懒问君回日，才子风流正少年。
旅寓:暗算乡程隔数州，欲归无计泪空流。已违骨肉来时约，更束琴书何处游？画角引风吹断梦，垂杨和雨结成愁。去年今日还如此，似与青春有旧仇。
维扬冬末寄幕中二从事:江上数株桑枣树，自从离乱更荒凉。那堪旅馆经残腊，只把空书寄故乡。典尽客衣三尺雪，炼精诗句一头霜。故人多在芙蓉幕，应笑孜孜道未光。
书斋即事:时清只合力为儒，不可家贫与善疏。卖却屋边三亩地，添成窗下一床书。沿溪摘果霜晴后，出竹吟诗月上初。乡里老农多见笑，不知稽古胜耕锄。
送友人宰浔阳:高兴那言去路长，非君不解爱浔阳。有时猿鸟来公署，到处烟霞是道乡。钓艇满江鱼贱菜，纸窑连岳楮多桑。陶潜旧隐依稀在，好继高踪结草堂。
春闺怨:朝喜花艳春，暮悲花委尘。不悲花落早，悲妾似花身。
哭贝韬:交朋来哭我来歌，喜傍山家葬荔萝。四海十年人杀尽，似君埋少不埋多。
秋夕:世间多少能诗客，谁是无愁得睡人？自我夜来霜月下，到头吟魄始终身。
溪兴:山雨溪风卷钓丝，瓦瓯篷底独斟时。醉来睡着无人唤，流下前溪也不知。
赠崔道士:四海兵戈无静处，人家废业望烽烟。九华道士浑如梦，犹向尊前笑揭天。
赠质上人:枿坐云游出世尘，兼无瓶钵可随身。逢人不说人间事，便是人间无事人。
杨岐山:逗竹穿花越几村，还从旧路入云门。翠微不闭楼台出，清吹频回水石喧。天外鹤归松自老，岩间僧逝塔空存。重来白首良堪喜，朝露浮生不足言。
梦仙谣三首:前程渐觉风光好，琪花片片粘瑶草。有人遗我五色丹，一粒吞之后天老。青童递酒金觞疾，列坐红霞神气逸。笑说留连数日间，已是人间一千日。瑶台绛节游皆遍，异果奇花香扑面。松窗梦觉却神清，残月林前三两片。
哭方玄英先生:牛斗文星落，知是先生死。湖上闻哭声，门前见弹指。官无一寸禄，名传千万里。死著弊衣裳，生谁顾朱紫？我心痛其语，泪落不能已。犹喜韦补阙，扬名荐天子。
南徐晚望:芳草铺香晚岸晴，岸头含醉去来行。僧归岳外残钟寺，日下江边调角城。入浙孤帆知楚信，过淮疏雨带潮声。如今未免风尘役，宁敢匆匆便濯缨。
句:相逢多是醉醺然，应有囊中子母钱。有兴欲沽红曲酒，无人同上翠旌楼。星斗离披烟霭收，玉蟾蜍耀海东头。鹿胎冠子水晶簪，长啸欹眠紫桂阴。躞蹀马摇金络脑，婵娟人坠玉搔头。狂歌放饮浑成性，知道逍遥出俗笼。除却洛阳才子后，更谁封恨吊怀沙。莲浦浪澄堪倚钓，柳堤风暖好垂鞭。上马等闲销白日，出门轻薄倚黄金。净名方丈虽然病，曼倩年涯未有多。
江南清明:吴山楚驿四年中，一见清明一改容。旅恨共风连夜起，韶光随酒著人浓。延兴门外攀花别，采石江头带雨逢。无限归心何计是，路边戈甲正重重。
游九鲤湖:汗漫乘春至，林峦雾雨生。洞莓黏屐重，岩雪溅衣轻。窟宅分三岛，烟霞接五城。却怜饶药物，欲辨不知名。
延兴门外作:芳草五陵道，美人金犊车。绿奔穿内水，红落过墙花。马足倦游客，鸟声欢酒家。王孙归去晚，宫树欲栖鸦。
虢州涧东村居作:东南骑马出郊坰，回首寒烟隔郡城。清涧涨时翘鹭喜，绿桑疏处哺牛鸣。儿童见少生于客，奴仆骄多倨似兄。试望家田还自适，满畦秋水稻苗平。
尹喜宅:荒原秋殿柏萧萧，何代风烟占寂寥。紫气已随仙仗去，白云空向帝乡消。蒙蒙暮雨春鸡唱，漠漠寒芜雪兔跳。欲问灵踪无处所，十洲空阔阆山遥。
古离别:晴烟漠漠柳毵毵，不那离情酒半酣。更把玉鞭云外指，断肠春色在江南。
灞陵道中作:春桥南望水溶溶，一桁晴山倒碧峰。秦苑落花零露湿，灞陵新酒拨醅浓。青龙夭矫盘双阙，丹凤褵褷隔九重。万古行人离别地，不堪吟罢夕阳钟。
叹落花:一夜霏微露湿烟，晓来和泪丧婵娟。不随残雪埋芳草，尽逐香风上舞筵。西子去时遗笑靥，谢娥行处落金钿。飘红堕白堪惆怅，少别秾华又隔年。
题盘豆驿水馆后轩:极目晴川展画屏，地从桃塞接蒲城。滩头鹭占清波立，原上人侵落照耕。去雁数行天际没，孤云一点净中生。冯轩尽日不回首，楚水吴山无限情。
曲池作:细雨曲池滨，青袍草色新。咏诗行信马，载酒喜逢人。性为无机率，家因守道贫。若无诗自遣，谁奈寂寥春。
嘉会里闲居:岂知城阙内，有地出红尘。草占一方绿，树藏千古春。马嘶游寺客，犬吠探花人。寂寂无钟鼓，槐行接紫宸。
夏夜:傍水迁书榻，开襟纳夜凉。星繁愁昼热，露重觉荷香。蛙吹鸣还息，蛛罗灭又光。正吟秋兴赋，桐景下西墙。
题裴端公郊居:暂随红旆佐藩方，高迹终期卧故乡。已近水声开涧户，更侵山色架书堂。蒲生岸脚青刀利，柳拂波心绿带长。莫夺野人樵牧兴，白云不识绣衣郎。
贵公子:大道青楼御苑东，玉栏仙杏压枝红。金铃犬吠梧桐月，朱鬣马嘶杨柳风。流水带花穿巷陌，夕阳和树入帘栊。瑶池宴罢归来醉，笑说君王在月宫。
观猎:苑墙东畔欲斜晖，傍苑穿花兔正肥。公子喜逢朝罢日，将军夸换战时衣。鹘翻锦翅云中落，犬带金铃草上飞。直待四郊高鸟尽，掉鞍齐向国门归。
同旧韵:大火收残暑，清光渐惹襟。谢庄千里思，张翰五湖心。暮角迎风急，孤钟向暝沈。露滋三径草，日动四邻砧。簟委班姬扇，蝉悲蔡琰琴。方愁丹桂远，已怯二毛侵。甃石回泉脉，移棋就竹阴。触丝蛛堕网，避隼鸟投林。貌愧潘郎璧，文惭吕相金。但埋酆狱气，未发爨桐音。静笑刘琨舞，闲思阮籍吟。野花和雨劚，怪石入云寻。迹竟终非切，幽闲且自任。趋时惭艺薄，托质仰恩深。美价方稀古，清名已绝今。既闻留缟带，讵肯掷蓍簪。迟客虚高阁，迎僧出乱岑。壮心徒戚戚，逸足自駸駸。安羡仓中鼠，危同幕上禽。期君调鼎鼐，他日俟羊斟。
三用韵:素律初回驭，商飙暗触襟。乍伤诗客思，还动旅人心。蝉噪因风断，鳞游见鹭沈。笛声随晚吹，松韵激遥砧。地覆青袍草，窗横绿绮琴。烟霄难自致，岁月易相侵。涧柳横孤彴，岩藤架密阴。潇湘期钓侣，鄠杜别家林。遗愧虞卿璧，言依季布金。铮鏦闻郢唱，次第发巴音。萤影冲帘落，虫声拥砌吟。楼高思共钓，寺远想同寻。入夜愁难遣，逢秋恨莫任。蜗游苔径滑，鹤步翠塘深。莫问荣兼辱，宁论古与今。固穷怜瓮牖，感旧惜蒿簪。晚日舒霞绮，遥天倚黛岑。鸳鸾方翙翙，骅骥整駸駸。未化投陂竹，空思出谷禽。感多聊自遣，桑落且闲斟。
耒阳县浮山神庙:一郡皆传此庙灵，庙前松桂古今青。山曾尧代浮洪水，地有唐臣奠绿醽。绕坐香风吹宝盖，傍檐烟雨湿岩扃。为霖自可成农岁，何用兴师远伐邢。
三堂早春:独倚危楼四望遥，杏花春陌马声骄。池边冰刃暖初落，山上雪棱寒未销。溪送绿波穿郡宅，日移红影度村桥。主人年少多情味，笑换金龟解珥貂。
赠云阳裴明府:南北三年一解携，海为深谷岸为蹊。已闻陈胜心降汉，谁为田横国号齐？暴客至今犹战鹤，故人何处尚驱鸡？归来能作烟波伴，我有鱼舟在五溪。
咸通:咸通时代物情奢，欢杀金张许史家。破产竞留天上乐，铸山争买洞中花。诸郎宴罢银灯合，仙子游回璧月斜。人意似知今日事，急催弦管送年华。
忆昔:昔年曾向五陵游，子夜歌清月满楼。银烛树前长似昼，露桃华里不知秋。西园公子名无忌，南国佳人号莫愁。今日乱离俱是梦，夕阳唯见水东流。
家叔南游却归因献贺:缭绕江南一岁归，归来行色满戎衣。长闻凤诏征兵急，何事龙韬献捷稀。旅梦远依湘水阔，离魂空伴越禽飞。遥知倚棹思家处，泽国烟深暮雨微。
楚行吟:章华台下草如烟，故郢城头月似弦。惆怅楚宫云雨后，露啼花笑一年年。
北原闲眺:春城回首树重重，立马平原夕照中。五凤灰残金翠灭，六龙游去市朝空。千年王气浮清洛，万古坤灵镇碧嵩。欲问向来陵谷事，野桃无语泪花红。
赠戍兵:汉皇无事暂游汾，底事狐狸啸作群。夜指碧天占晋分，晓磨孤剑望秦云。红旌不卷风长急，画角闲吹日又曛。止竟有征须有战，洛阳何用久屯军？
闻官军继至未睹凯旋:嫖姚何日破重围，秋草深来战马肥。已有孔明传将略，更闻王导得神机。阵前鼙鼓晴应响，城上乌鸢饱不飞。何事小臣偏注目，帝乡遥羡白云归。
和集贤侯学士分司丁侍御秋日雨霁之作:洛岸秋晴夕照长，凤楼龙阙倚清光。玉泉山净云初散，金谷树多风正凉。席上客知蓬岛路，坐中寒有柏台霜。多惭十载游梁士，却伴宾鸿入帝乡。
题安定张使君:器度风标合出尘，桂宫何负一枝新。成丹始见金无滓，冲斗方知剑有神。愤气不销头上雪，政声空布海边春。中兴若继开元事，堪向龙池作近臣。
寄园林主人:主人常不在，春物为谁开？桃艳红将落，梨华雪又摧。晓莺闲自啭，游客暮空回。尚有余芳在，犹堪载酒来。
洛北村居:十亩松篁百亩田，归来方属大兵年。岩边石室低临水，云外岚峰半入天。鸟势去投金谷树，钟声遥出上阳烟。无人说得中兴事，独倚斜晖忆仲宣。
题许仙师院:地古多乔木，游人到且吟。院开金锁涩，门映绿篁深。山色不离眼，鹤声长在琴。往来谁与熟，乳鹿住前林。
题吉涧卢拾遗庄:主人西游去不归，满溪春雨长春薇。怪来马上诗情好，印破青山白鹭飞。
题颍源庙:曾是巢由栖隐地，百川唯说颍源清。微波乍向云根吐，去浪遥冲雪嶂横。万木倚檐疏干直，群峰当户晓岚晴。临川试问尧年事，犹被封人劝濯缨。
东游远归:扣角干名计已疏，剑歌休恨食无鱼。辞家柳絮三春半，临路槐花七月初。江上欲寻渔父醉，日边时得故人书。青云不识杨生面，天子何由问子虚。
春早:闻莺才觉晓，闭户已知晴。一带窗间月，斜穿枕上生。
晚春:花开疑乍富，花落似初贫。万物不如酒，四时唯爱春。峨峨秦氏髻，皎皎洛川神。风月应相笑，年年醉病身。
闻再幸梁洋:才喜中原息战鼙，又闻天子幸巴西。延烧魏阙非关燕，大狩陈仓不为鸡。兴庆玉龙寒自跃，昭陵石马夜空嘶。遥思万里行宫梦，太白山前月欲低。
王道者:五云遥指海中央，金鼎曾传肘后方。三岛路岐空有月，十洲花木不知霜。因携竹杖闻龙气，为使仙童带橘香。应笑我曹身是梦，白头犹自学诗狂。
陪金陵府相中堂夜宴:满耳笙歌满眼花，满楼珠翠胜吴娃。因知海上神仙窟，只似人间富贵家。绣户夜攒红烛市，舞衣晴曳碧天霞。却愁宴罢青蛾散，杨子江头月半斜。
赠野童:羡尔无知野性真，乱搔蓬发笑看人。闲冲暮雨骑牛去，肯问中兴社稷臣。
观浙西府相畋游:十里旌旗十万兵，等闲游猎出军城。紫袍日照金鹅斗，红旆风吹画虎狞。带箭彩禽云外落，避雕寒兔月中惊。归来一路笙歌满，更有仙娥载酒迎。
哭同舍崔员外:却到同游地，三年一电光。池塘春草在，风烛故人亡。祭罢泉声急，斋余磬韵长。碧天应有恨，斜日吊松篁。
过当涂县:客过当涂县，停车访旧游。谢公山有墅，李白酒无楼。采石花空发，乌江水自流。夕阳谁共感，寒鹭立汀洲。
寄右省李起居:已向鸳行接雁行，便应双拜紫薇郎。才闻阙下征书急，已觉回朝草诏忙。白马似怜朱绂贵，彩衣遥惹御炉香。多惭十载游梁客，未换青襟侍素王。
镊白:白发太无情，朝朝镊又生。始因丝一缕，渐至雪千茎。不避佳人笑，唯惭稚子惊。新年过半百，犹叹未休兵。
送人游并汾:风雨萧萧欲暮秋，独携孤剑塞垣游。如今虏骑方南牧，莫过阴关第一州。
遣兴:如幻如泡世，多愁多病身。乱来知酒圣，贫去觉钱神。异国清明节，空江寂寞春。声声林上鸟，唤我北归秦。
山墅闲题:逦迤前冈厌后冈，一川桑柘好残阳。主人馈饷炊红黍，邻父携竿钓紫鲂。静极却嫌流水闹，闲多翻笑野云忙。有名不那无名客，独闭衡门避建康。
旅中感遇寄呈李秘书昆仲:南望愁云锁翠微，谢家楼阁雨霏霏。刘桢病后新诗少，阮籍贫来好客稀。犹喜故人天外至，许将孤剑日边归。怀乡不怕严陵笑，只待秋风别钓矶。
送范评事入关:寂寥门户寡相亲，日日频来只有君。正喜琴尊长作伴，忽携书剑远辞群。伤心柳色离亭见，目舌耳蝉声故国闻。为报明年杏园客，与留绝艳待终军。
东阳酒家赠别二绝句:送君同上酒家楼，酩酊翻成一笑休。正是落花饶怅望，醉乡前路莫回头。天涯方叹异乡身，又向天涯别故人。明日五更孤店月，醉醒何处泪沾巾。
和郑拾遗秋日感事一百韵:祸乱天心厌，流离客思伤。有家抛上国，无罪谪遐方。负笈将辞越，扬帆欲泛湘。避时难驻足，感事易回肠。雅道何销德，妖星忽耀芒。中原初纵燎，下国竟探汤。盗据三秦地，兵缠八水乡。战尘轻犯阙，羽旆远巡梁。自此修文代，俄成讲武场。熊罴驱涿鹿，犀象走昆阳。御马迷新栈，宫娥改旧妆。五丁功再睹，八难事难忘。凤引金根疾，兵环玉弩强。建牙虽可恃，摩垒讵能防？霍庙神遐远，圯桥路杳茫。出师威似虎，御敌狠如羊。眉画犹思赤，巾裁未厌黄。晨趋鸣铁骑，夜舞挹琼觞。僭侈彤襜乱，喧呼绣鬓攘。但闻争曳组，讵见学垂缰。鹊印提新篆，龙泉夺晓霜。军威徒逗挠，我武自维扬。负扆劳天眷，凝旒念国章。绣旗张画兽，宝马跃红鸯。但欲除妖气，宁思蔽耿光。晓烟生帝里，夜火入春坊。鸟怪巢宫树，狐骄上苑墙。设危终在德，视履岂无祥。气激雷霆怒，神驱岳渎忙。功高分虎节，位下耻龙骧。遍命登坛将，巡封异姓王。志求扶坠典，力未振颓纲。汉路闲雕鹗，云衢驻骕骦。宝装军器丽，麝裛战袍香。日睹兵书捷，时闻虏骑亡。人心惊獬豸，雀意伺螳螂。上略咸推妙，前锋讵可当。纡金光照耀，执玉意藏昂。覆餗非无谓，奢华事每详。四民皆组绶，九土堕耕桑。飞骑黄金勒，香车翠钿装。八珍罗膳府，五采斗筐床。宴集喧华第，歌钟簇画梁。永期传子姓，宁误犯天狼。未睹君除侧，徒思玉在傍。窜身奚可保，易地喜相将。国运方夷险，天心讵测量。九流虽暂蔽，三柄岂相妨。小孽乖躔次，中兴系昊苍。法尧功已普，罪己德非凉。帝念惟思理，臣心岂自遑。诏催青琐客，时待紫微郎。定难输宸算，胜灾减御粱。皇恩思荡荡，睿泽转洋洋。偃卧虽非晚，艰难亦备尝。舜庭招谏鼓，汉殿上书囊。俭德遵三尺，清朝俟一匡。世随渔父醉，身效接舆狂。窜逐同天宝，遭罹异建康。道孤悲海澨，家远隔天潢。卒岁贫无褐，经秋病泛漳。似鱼甘去乙，比蟹未成筐。守道惭无补，趋时愧不臧。殷牛常在耳，晋竖欲潜肓。忸恨山思板，怀归海欲航。角吹魂悄悄，笛引泪浪浪。乱觉乾坤窄，贫知日月长。势将随鹤列，忽喜遇鸳行。已报新回驾，仍闻近纳隍。文风销剑楯，礼物换旂裳。紫闼重开序，青衿再设庠。黑头期命爵，赪尾尚忧鲂。吴坂嘶骐骥，岐山集凤凰。词源波浩浩，谏署玉锵锵。饲雀曾传庆，烹蛇讵有殃。弢弓挥劲镞，匣剑淬神铓。谔谔宁惭直，堂堂不谢张。晓风趋建礼，夜月直文昌。去国时虽久，安邦志不常。良金炉自跃，美玉椟难藏。北望心如旆，西归律变商。迹随江燕去，心逐塞鸿翔。晚翠笼桑坞，斜晖挂竹堂。路愁千里月，田爱万斯箱。伴钓歌前浦，随樵上远冈。鹭眠依晚屿，鸟浴上枯杨。惊梦缘欹枕，多吟为倚廊。访僧红叶寺，题句白云房。帆外青枫老，尊前紫菊芳。夜灯银耿耿，晓露玉瀼瀼。异国惭倾盖，归涂俟并粮。身虽留震泽，心已过雷塘。执友知谁在，家山各已荒。海边登桂楫，烟外泛云樯。巢树禽思越，嘶风马恋羌。寒声愁听杵，空馆厌闻螀。望阙飞华盖，趋朝振玉珰。米惭无薏苡，面喜有恍榔。话别心重结，伤时泪一滂。伫归蓬岛后，纶诏润青缃。
闻春鸟:云晴春鸟满江村，还似长安旧日闻。红杏花前应笑我，我今憔悴亦羞君。
樱桃树:记得初生雪满枝，和蜂和蝶带花移。而今花落游蜂去，空作主人惆怅诗。
庭前菊:为忆长安烂熳开，我今移尔满庭栽。红兰莫笑青青色，曾向龙山泛酒来。
江南送李明府入关:雨花烟柳傍江村，流落天涯酒一樽。分首不辞多下泪，回头唯恐更消魂。我为孟馆三千客，君继宁王五代孙。正是中兴磐石重，莫将憔悴入都门。
夜雪泛舟游南溪:大江西面小溪斜，入竹穿松似若耶。两岸严风吹玉树，一滩明月晒银砂。因寻野渡逢渔舍，更泊前湾上酒家。去去不知归路远，棹声烟里独呕哑。
铜仪:铜仪一夜变葭灰，暖律还吹岭上梅。已喜汉官今再睹，更惊尧历又重开。窗中远岫青如黛，门外长江绿似苔。谁念闭关张仲蔚，满庭春雨长蒿莱。
洪州送西明寺省上人游福建:记得初骑竹马年，送师来往御沟边。荆榛已失当时路，槐柳全无旧日烟。远自嵇山游楚泽，又从庐岳去闽川。新春阙下应相见，红杏花中觅酒仙。
和李秀才郊墅早春吟兴十韵:暖律变寒光，东君景渐长。我悲游海峤，君说住柴桑。雪色随高岳，冰声陷古塘。草根微吐翠，梅朵半含霜。酒市多逋客，渔家足夜航。匡庐云傍屋，彭蠡浪冲床。绿摆杨枝嫩，红挑菜甲香。凤凰城已尽，鹦鹉赋应狂。伫见龙辞沼，宁忧雁失行。不应双剑气，长在斗牛傍。
黄藤山下闻猿:黄藤山下驻归程，一夜号猿吊旅情。入耳便能生百恨，断肠何必待三声。穿云宿处人难见，望月啼时兔正明。好笑五陵年少客，壮心无事也沾缨。
南游富阳江中作:南去又南去，此行非自期。一帆云作伴，千里月相随。浪迹花应笑，衰容镜每知。乡园不可问，禾黍正离离。
寄湖州舍弟:半年江上怆离襟，把得新诗喜又吟。多病似逢秦氏药，久贫如得顾家金。云烟但有穿杨志，尘土多无作吏心。何况别来词转丽，不愁明代少知音。
信州西三十里山名仙人城下有月岩山其状秀拔…赋是诗:驱车过闽越，路出饶阳西。仙山翠如画，簇簇生虹蜺。群峰若侍从，众阜如婴提。岩峦互吞吐，岭岫相追携。中有月轮满，皎洁如圆珪。玉皇恣游览，到此神应迷。常娥曳霞帔，引我同攀跻。腾腾上天半，玉镜悬飞梯。瑶池何悄悄，鸾鹤烟中栖。回头望尘世，露下寒凄凄。
投寄旧知:却将憔悴入都门，自喜青霄足故人。万里有家留百越，十年无路到三秦。摧残不是当时貌，流落空余旧日贫。多谢青云好知己，莫教归去重沾巾。
癸丑年下第献新先辈:五更残月省墙边，绛旆蜺旌卓晓烟。千炬火中莺出谷，一声钟后鹤冲天。皆乘骏马先归去，独被羸童笑晚眠。对酒暂时情豁尔，见花依旧涕潸然。未酬阚泽佣书债，犹欠君平卖卜钱。何事欲休休不得，来年公道似今年。
绥州作:雕阴无树水难流，雉堞连云古帝州。带雨晚驼鸣远戍，望乡孤客倚高楼。明妃去日花应笑，蔡琰归时鬓已秋。一曲单于暮烽起，扶苏城上月如钩。
庭前桃:曾向桃源烂漫游，也同渔父泛仙舟。皆言洞里千株好，未胜庭前一树幽。带露似垂湘女泪，无言如伴息妫愁。五陵公子饶春恨，莫引香风上酒楼。
丙辰年鄜州遇寒食城外醉吟五首:满街杨柳绿丝烟，画出清明二月天。好是隔帘花树动，女郎撩乱送秋千。雕阴寒食足游人，金凤罗衣湿麝薰。肠断入城芳草路，淡红香白一群群。开元坡下日初斜，拜扫归来走钿车。可惜数株红艳好，不知今夜落谁家。马骄风疾玉鞭长，过去唯留一阵香。闲客不须烧破眼，好花皆属富家郎。雨丝烟柳欲清明，金屋人闲暖凤笙。永日迢迢无一事，隔街闻筑气球声。
鄜州留别张员外:江南相送君山下，塞北相逢朔漠中。三楚故人皆是梦，十年陈事只如风。莫言身世他时异，且喜琴尊数日同。惆怅却愁明日别，马嘶山店雨蒙蒙。
姬人养蚕:昔年爱笑蚕家妇，今日辛勤自养蚕。仍道不愁罗与绮，女郎初解织桑篮。
长干塘别徐茂才:乱离时节别离轻，别酒应须满满倾。才喜相逢又相送，有情争得似无情。
春陌二首:满街芳草卓香车，仙子门前白日斜。肠断东风各回首，一枝春雪冻梅花。嫩烟轻染柳丝黄，句引花枝笑凭墙。马上王孙莫回首，好风偏逐羽林郎。
暴雨:江村入夏多雷雨，晓作狂霖晚又晴。波浪不知深几许，南湖今与北湖平。
悔恨:六七年来春又秋，也同欢笑也同愁。才闻及第心先喜，试说求婚泪便流。几为妒来频敛黛，每思闲事不梳头。如今悔恨将何益，肠断千休与万休。
洪州送僧游福建:八月风波似鼓鼙，可堪波上各东西。殷勤早作归来计，莫恋猿声住建溪。
咸阳怀古:城边人倚夕阳楼，城上云凝万古愁。山色不知秦苑废，水声空傍汉宫流。李斯不向仓中悟，徐福应无物外游。莫怪楚吟偏断骨，野烟踪迹似东周。
和同年韦学士华下途中见寄:绿杨城郭雨凄凄，过尽千轮与万蹄。送我独游三蜀路，羡君新上九霄梯。马惊门外山如活，花笑尊前客似泥。正是清和好时节，不堪离恨剑门西。
长安清明:蚤是伤春梦雨天，可堪芳草更芊芊。内官初赐清明火，上相闲分白打钱。紫陌乱嘶红叱拨，绿杨高映画秋千。游人记得承平事，暗喜风光似昔年。
和人春暮书事寄崔秀才:半掩朱门白日长，晚风轻堕落梅妆。不知芳草情何限，只怪游人思易伤。才见早春莺出谷，已惊新夏燕巢梁。相逢只赖如渑酒，一曲狂歌入醉乡。
奉和左司郎中春物暗度感而成章:才喜新春已暮春，夕阳吟杀倚楼人。锦江风散霏霏雨，花市香飘漠漠尘。今日尚追巫峡梦，少年应遇洛川神。有时自患多情病，莫是生前宋玉身。
上春词:曈曨赫日东方来，禁城烟暖蒸青苔。金楼美人花屏开，晨妆未罢车声催。幽兰报暖紫芽折，夭花愁艳蝶飞回。五陵年少惜花落，酒浓歌极翻如哀。四时轮环终又始，百年不见南山摧。游人陌上骑生尘，颜子门前吹死灰。
长安春:长安二月多香尘，六街车马声辚辚。家家楼上如花人，千枝万枝红艳新。帘间笑语自相问，何人占得长安春？长安春色本无主，古来尽属红楼女。如今无奈杏园人，骏马轻车拥将去。
抚盈歌:凤縠兮鸳绡，霞疏兮绮寮。玉庭兮春昼，金屋兮秋宵。愁瞳兮月皎，笑颊兮花娇。罗轻兮浓麝，室暖兮香椒。銮舆去兮萧屑，七丝断兮泬寥，主父卧兮漳水，君王幸兮云轺。铅华窅窕兮秾姿，棠公肸蚃兮靡依。翠华长逝兮莫追，晏相望门兮空悲。
赠峨嵋山弹琴李处士:峨嵋山下能琴客，似醉似狂人不测。何须见我眼偏青，未见我身头已白。茫茫四海本无家，一片愁云飏秋碧。壶中醉卧日月明，世上长游天地窄。晋朝叔夜旧相知，蜀郡文君小来识。后生常建彼何人，赠我篇章苦雕刻。名卿名相尽知音，遇酒遇琴无间隔。如今世乱独翛然，天外鸿飞招不得。余今正泣杨朱泪，八月边城风刮地。霓旌绛旆忽相寻，为我尊前横绿绮。一弹猛雨随手来，再弹白雪连天起。凄凄清清松上风，咽咽幽幽陇头水。吟蜂绕树去不来，别鹤引雏飞又止。锦麟不动惟侧头，白马仰听空竖耳。广陵故事无人知，古人不说今人疑。子期子野俱不见，乌啼鬼哭空伤悲。坐中词客悄无语，帘外月华庭欲午。为君吟作听琴歌，为我留名系仙谱。
下邽感旧:昔为童稚不知愁，竹马闲乘绕县游。曾为看花偷出郭，也因逃学暂登楼。招他邑客来还醉，儳得先生去始休。今日故人何处问，夕阳衰草尽荒丘。
芦苇:高士想江湖，湖闲庭植芦。清风时有至，绿竹兴何殊。嫩喜日光薄，疏忧雨点粗。惊蛙跳得过，斗雀袅如无。未织巴篱护，几抬邛竹扶。惹烟轻弱柳，蘸水漱清蒲。溉灌情偏重，琴樽赏不孤。穿花思钓叟，吹叶少羌雏。寒色暮天映，秋声远籁俱。朗吟应有趣，潇洒十馀株。
湘妃怨:舜欲省蛮陬，南巡非逸游。九江沉白日，二女泣沧洲。目极楚云断，恨深湘水流。至今闻鼓瑟，咽绝不胜愁。
少年行二首:游宴不知厌，杜陵狂少年。花时轻暖酒，春服薄装绵。戏马上林苑，斗鸡寒食天。鲁儒甘被笑，对策鬓皤然。弱冠投边急，驱兵夜渡河。追奔铁马走，杀虏宝刀讹。威静黑山路，气含清海波。常闻为突骑，天子赐长戈。
游仙:我家三岛上，洞户眺波涛。醉背云屏卧，谁知海日高。露香红玉树，风绽碧蟠桃。悔与仙子别，思归梦钓鳌。
金陵:六代江山在，繁华古帝都。乱来城不守，战后地多芜。寒日随潮落，归帆与鸟孤。兴亡多少事，回首一长吁。
金陵怀古:恃险不种德，兴亡叹数穷。石城几换主，天堑谩连空。御路叠民冢，台基聚牧童。折碑犹有字，多记晋英雄。
题严陵钓台:山色四时碧，溪声七里清。严陵爱此景，下视汉公卿。垂钓月初上，放歌风正轻。应怜渭滨叟，匡国正论兵。
送友人南归:南国菖蒲老，知君忆钓船。离京近残暑，归路有新蝉。岘首白云起，洞庭秋月悬。若教吟兴足，西笑是何年。
送韩从事归本道:献捷灵州倅，归时宠拜新。论边多称旨，许国誓亡身。马渴黄河冻，雁回青冢春。到蕃唯促战，应不肯和亲。
秋日旅怀寄右省郑拾遗:永夕愁不寐，草虫喧客庭。半窗分晓月，当枕落残星。鬓发游梁白，家山近越青。知音在谏省，苦调有谁听。
仙岩二首:白烟昼起丹灶，红叶秋书篆文。二十四岩天上，一鸡啼破晴云。风呼山鬼服役，月照衡薇结花。江暖客寻瑶草，洞深人咽丹霞。
寄天台叶尊师:师住天台久，长闻过石桥。晴峰见沧海，深洞彻丹霄。采药霞衣湿，煎芝古鼎焦。念予无俗骨，频与鹤书招。
和崔监丞春游郑仆射东园:春兴随花尽，东园自养闲。不离三亩地，似入万重山。白鸟穿萝去，清泉抵石还。岂同秦代客，无位隐商山。
过萧关:出得萧关北，儒衣不称身。陇狐来试客，沙鹘下欺人。晓戍残烽火，晴原起猎尘。边戎莫相忌，非是霍家亲。
送缙云尉:释褐从仙尉，之官兴若何。去程唯水石，公署在云萝。野饭楼中迥，晴峰案上多。三年罢趋府，应更战高科。
边游别友人:欲别不止泪，当杯难强歌。家贫随日长，身病涉寒多。雨雪迷燕路，田园隔楚波。良时未自致，归去欲如何。
将之京师留别亲友:达命何劳问，西游且自期。至公如有日，知我岂无时。野迥蝉相答，堤长柳对垂。酣歌一举袂，明发不堪思。
送友人归武陵:闻近桃源住，无村不是花。戍旗招海客，庙鼓集江鸦。别岛垂橙实，闲田长荻芽。游秦未得意，看即更离家。
乱中寄友人:别来难觅信，何处避艰危。鬓黑无多日，尘清是几时。人情将厌武，王泽即兴诗。若便怀深隐，还应圣主知。
哭建州李员外:诗名不易出，名出又何为。捷到重科早，官终一郡卑。素风无后嗣，遗迹有生祠。自罢羊公市，溪猿哭旧时。
赠可伦上人:师教本于空，流来不自东。修从多劫后，行出众人中。衲冷湖山雨，幡轻海甸风。游吴累夏讲，还与虎溪同。
送卢尚书赴灵武:西北正传烽候急，灵州共喜信臣居。从军尽是清才去，属郡无非大将除。新地进图移汉界，古城遗碣见蕃书。山川不异江湖景，宾馆常闻食有鱼。
赠九江太守:江头暂驻木兰船，渔父来夸太守贤。二邑旋添新户口，四营渐废旧戈鋋。笙歌不似经荒后，礼乐犹如未战前。昨日西亭从游骑，信旗风里说诗篇。
赠信安太守:三衢正对福星时，喜得君侯妙抚绥。甲士散教耕垄亩，书生闲许从旌旗。条章最是贫家喜，禾黍仍防别郡饥。昨日中官说天意，即飞丹诏立新碑。
喜友人日南回:南游曾去海南涯，此去游人不易归。白日雾昏张夜烛，穷冬气暖著春衣。溪荒毒鸟随船啅，洞黑冤蛇出树飞。重入帝城何寂寞，共回迁客半轻肥。
送南海僧游蜀:真修绝故乡，一衲度暄凉。此世能先觉，他生岂再忘。定中船过海，腊后路沿湘。野迥鸦随笠，山深虎背囊。瀑流垂石室，萝蔓盖铜梁。却后何年会，西方有上房。
再游西山赠许尊师:别后已闻师得道，不期犹在此山头。昔时霜鬓今如漆，疑是年光却倒流。
经范蠡旧居:一变姓名离百越，越城犹在范家无。他人不见扁舟意，却笑轻生泛五湖。
晨兴:晨起竹轩外，逍遥清兴多。早凉生户牖，孤月照关河。旅食甘藜藿，归心忆薜萝。一尊如有地，放意且狂歌。
喜弟承检登科:两篇佳句敌琼瑰，怜我三清道路开。荆璞献多还得售，桂堂恩在敢轻回。花繁不怕寻香客，榜到应倾贺喜杯。知尔苦心功业就，早携长策出山来。
访建阳马驿僧亚齐:萧萧风雨建阳溪，溪畔维舟访亚齐。一轴新诗剑潭北，十年旧识华山西。吟魂惜向江村老，空性元知世路迷。应笑乘轺青琐客，此时无暇听猿啼。
书斋谩兴二首:池塘四五尺深水，篱落两三般样花。过客不须频问姓，读书声里是吾家。官事归来衣雪埋，儿童灯火小茅斋。人家不必论贫富，惟有读书声最佳。
万寿寺牡丹:烂熳香风引贵游，高僧移步亦迟留。可怜殿角长松色，不得王孙一举头。
柳:斜拂中桥远映楼，翠光骀荡晓烟收。洛阳才子多情思，横把金鞭约马头。高出营门远出墙，朱阑门闭绿成行。将军宴罢东风急，闲衬旌旗簇画堂。彭泽先生酒满船，五株栽向九江边。长条细叶无穷尽，管领春风不计年。炀帝东游意绪多，宫娃眉翠两相和。一声水调春风暮，千里交阴锁汴河。缠绕春情卒未休，秦娥萧史两相求。玉句阑内朱帘卷，瑟瑟丝笼十二楼。
喜翁文尧员外病起:卫玠羊车悬，长卿驷马姿。天嫌太端正，神乃减风仪。饮冰俾消渴，断谷皆清羸。越僧夸艾炷，秦女隔花枝。自能论苦器，不假求良医。惊杀漳滨鬼，错与刘生随。昨日已如虎，今朝谒荀池。扬鞭入王门，四面人熙熙。青桂任霜霰，尺璧无瑕疵。回尘却惆怅，归阙难迟迟。
寄汉上友人:襄汉多清景，东游已不能。蒹葭照流水，风雨扑孤灯。献赋闻新雁，思山见去僧。知君北来日，惆怅亦难胜。
贻林铎:终被春闱屈，低回至白头。寄家僧许岳，钓浦雨移洲。战士曾怜善，豪门不信愁。王孙草还绿，何处拟羁游。
题东林寺元祐上人院:庐阜东林寺，良游耻未曾。半生随计吏，一日对禅僧。泉远携茶看，峰高结伴登。迷津出门是，子细问三乘。
寄陈磻隐居:道经前辈许，名拔后时喧。虚左中兴榜，无先北海尊。新文汉氏史，别墅谢公村。须到三征处，堂堂谒帝阍。
寄林宽:相知四十年，故国与长安。俱喜今辰在，休论往岁难。海鸣秋日黑，山直夏风寒。终始前儒道，升沈尽一般。
送友人边游:衔杯国门外，分手见残阳。何日还南越，今朝往北荒。砂城经雨坏，虏骑入秋狂。亲咏关山月，归吟鬓的霜。
下第出京:还失礼官求，花时出雍州。一生为远客，几处未曾游。故疾江南雨，单衣蓟北秋。茫茫数年事，今日泪俱流。
游东林寺:平生爱山水，下马虎溪时。已到终嫌晚，重游预作期。寺寒三伏雨，松偃数朝枝。翻译如曾见，白莲开旧池。
忆庐山旧游:前年入庐岳，数宿在灵溪。残烛松堂掩，孤峰月狖啼。平生为客老，胜境失云栖。纵有重游日，烟霞会恐迷。
寄从兄璞:纵征终不起，相与避烟尘。待到中兴日，同看上国春。新诗说人尽，旧宅落花频。移觅深山住，啼猿作四邻。
寄李校书游简寂观:古观云溪上，孤怀永夜中。梧桐四更雨，山水一庭风。诗得如何句，仙游最胜宫。却愁逢羽客，相与入烟空。
送友人游边:虏酒不能浓，纵倾愁亦重。关河初落日，霜雪下穷冬。野烧枯蓬旋，沙风匹马冲。蓟门无易过，千里断人踪。
冬暮山舍喜标上人见访:寂寞三冬杪，深居业尽抛。径松开雪后，砌竹忽僧敲。茗汲冰销溜，炉烧鹊去巢。共谈慵僻意，微日下林梢。
游山:洞门穿瀑布，尘世岂能通。曾有游山客，来逢采药翁。异花寻复失，幽径蹑还穷。拟作经宵计，风雷立满空。
贻张蠙:梦思非一日，携手却凄凉。诗见江南雹，游经塞北霜。驱车先五漏，把菊后重阳。惆怅天边桂，谁教岁岁香。
晚春关中:忍历通庄出，东风舞酒旗。百花无看处，三月到残时。游塞闻兵起，还吴值岁饥。定唯荒寺里，坐与噪蝉期。
寄湘中郑明府:县与白云连，沧洲况县前。岳僧同夜坐，江月看秋圆。琴拂莎庭石，茶担乳洞泉。莫耽云水兴，疲俗待君痊。
寄少常卢同年:官拜少常休，青緺换鹿裘狂歌离乐府，醉梦到瀛洲。古器岩耕得，神方客谜留。清溪莫沈钓，王者或畋游。
东山之游未遂渐逼行期作四十字奉寄翁文尧员外:轺车难久驻，须到别离时。北阙定归去，东山空作期。绿苔劳扫径，丹凤欲衔词。杨柳开帆岸，今朝泪已垂。
送二友游湘中:千里楚江新雨晴，同征肯恨迹如萍。孤舟泊处联诗句，八月中旬宿洞庭。为客早悲烟草绿，移家晚失岳峰青。今来无计相从去，归日汀洲乞画屏。
旅怀:未吃金丹看十洲，乃将身世作仇雠。羁游数地值兵乱，宿在孤城闻雨秋。东越云山却思隐，西秦霜霰苦频留。他人折尽月中桂，惆怅当年江上鸥。
别友人:已喜相逢又怨嗟，十年飘泊在京华。大朝多事还停举，故国经荒未有家。鸟带夕阳投远树，人冲腊雪往边沙。梦魂空系潇湘岸，烟水茫茫芦苇花。
喜侯舍人蜀中新命三首:八都词客漫喧然，谁解飞扬诰誓间。五色彩毫裁凤诏，九重天子豁龙颜。巴山月在趋朝去，锦水烟生入阁还。谋及中兴多少事，莫愁明月不收关。却搜文学起吾唐，暂失都城亦未妨。锦里幸为丹凤阙，幕宾征出紫微郎。来时走马随中使，到日援毫定外方。若以掌言看谏猎，相如从此病辉光。贾谊才承宣室召，左思唯预秘书流。赋家达者无过此，翰苑今朝是独游。立被御炉烟气逼，吟经栈阁雨声秋。内人未识江淹笔，竟问当时不早求。
经安州感故郑郎中二首:云梦江头见故城，人间四十载垂名。马蹄践处东风急，鸡舌销时北阙惊。岳客出来寻古剑，野猿相聚叫孤茔。腾身飞上凤凰阁，惆怅终乖吾党情。锦帐先生作牧州，干戈缺后见荒丘。兼无姓贾儿童在，空有还珠烟水流。江句行人吟刻石，月肠是处象登楼。旅魂频此归来否，千载云山属一游。
雁:楚岸花晴塞柳衰，年年南北去来期。江城日暮见飞处，旅馆月明闻过时。万里风霜休更恨，满川烟草且须疑。洞庭云水潇湘雨，好把寒更一一知。
旅怀:雪貌潜凋雪发生，故园魂断弟兼兄。十年除夜在孤馆，万里一身求大名。空有新诗高华岳，已无丹恳出秦城。侯门莫问曾游处，槐柳影中肝胆倾。
酬俞钧:乡书一忝荐延恩，二纪三朝泣省门。虽忝立名经圣鉴，敢期兴咏叠嘉言。莫论蟾月无梯接，大底龙津有浪翻。今日朝廷推草泽，伫君承诏出云根。
寄罗郎中隐:休向中兴雪至冤，钱塘江上看涛翻。三征不起时贤议，九转终成道者言。绿酒千杯肠已烂，新诗数首骨犹存。瑶蟾若使知人事，仙桂应遭蠹却根。
延福里居，和林宽、何绍馀酬寄:长说愁吟逆旅中，一庭深雪一窗风。眼前道路无心觅，象外烟霞有句通。几度相留侵鼓散，频闻会宿著僧同。高情未以干时废，属和因知兴不穷。
赠宿松杨明府:溪上家家礼乐新，始知为政异常伦。若非似水清无底，争得如冰凛拂人。月狖声和琴调咽，烟村景接柳条春。宦游兼得逍遥趣，休忆三吴旧钓津。
断酒:未老先为百病仍，醉杯无计接宾朋。免遭拽盏郎君谑，还被簪花录事憎。丝管合时思索马，池塘晴后独留僧。何因浇得离肠烂，南浦东门恨不胜。
送人往苏州觐其兄:阖闾城外越江头，两地烟涛一叶舟。到日荆枝应便茂，别时珠泪不须流。迎欢酒醒山当枕，咏古诗成月在楼。明日尊前若相问，为言今访赤松游。
游东林寺:长生犹自重无生，言让仙祠佛寺成。碑折谁忘康乐制，山灵表得远公名。松形入汉藤萝短，僧语离经耳目清。莫怪迟迟不归去，童年已梦绕林行。
寄同年李侍郎龟正:石门南面泪浪浪，自此东西失帝乡。昆璞要疑方卓绝，大鹏须息始开张。已归天上趋双阙，忽喜人间捧八行。莫道秋霜不滋物，菊花还借后时黄。
寄同年卢员外:听尽莺声出雍州，秦吴烟月十经秋。龙门在地从人上，郎省连天须鹤游。休恋一台惟妙绝，已经三字入精求。当年甲乙皆华显，应念槐宫今雪头。
翁文尧员外捧金紫还乡之命雅发篇章将原交情…以质奖私:抟将盛事更无馀，还向桥边看旧书。东越独推生竹箭，北溟喜足贮鲲鱼。两回谁解归华表，午夜兼能荐子虚。须把头冠弹尽日，怜君不与故人疏。
奉酬翁文尧员外驻南台见寄之什:人指南台山与川，大惊喜气异当年。花迎金册非时拆，月对琼杯此夜圆。我爱藏冰从夏结，君怜修竹到冬鲜。殷勤更抱鸣琴抚，为忆秦儿识断弦。
奉酬翁文尧员外神泉之游见寄嘉什:含鸡假豸喜同游，野外嘶风并紫骝。松竹迥寻青障寺，姓名题向白云楼。泉源出石清消暑，僧语离经妙破愁。争奈爱山尤恋阙，古来能有几人休。
壬癸岁书情:故园招隐客，应便笑无成。谒帝逢移国，投文值用兵。孤松怜鹤在，疏柳恶蝉鸣。匹马迷归处，青云失曩情。江头寒夜宿，垄上歉年耕。冠盖新人物，渔樵旧弟兄。易生唯白发，难立是浮名。惆怅灞桥路，秋风谁入行。
和吴学士对春雪献韦令公次韵:春雪下盈空，翻疑腊未穷。连天宁认月，堕地屡兼风。忽误边沙上，应平火岭中。林间妨走兽，云际落飞鸿。梁苑还吟客，齐都省创宫。掩扉皆墐北，移律愧居东。书幌飘全湿，茶铛入旋融。奔川半留滞，叠树互玲珑。出户行瑶砌，开园见粉丛。高才兴咏处，真宰答殊功。
广州试越台怀古:南越千年事，兴怀一旦来。歌钟非旧俗，烟月有层台。北望人何在，东流水不回。吹窗风杂瘴，沾槛雨经梅。壮气曾难揖，空名信可哀。不堪登览处，花落与花开。
襄州试白云归帝乡:Ｃ杳复霏霏，应缘有所依。不言天路远，终望帝乡归。高岳和霜过，遥关带月飞。渐怜双阙近，宁恨众山违。阵触银河乱，光连粉署微。旅人随计日，自笑比麻衣。
出关言怀:又乞书题出，关西谒列侯。寄家僧许岳，钓浦雨移洲。卖马登长陆，沾衣逐胜游。菜肠终日馁，霜鬓度年秋。诗苦无人爱，言公是世仇。却怜庭际草，中有号忘忧。
和王舍人、崔补阙题天王寺:郭内青山寺，难论此崛奇。白云生院落，流水下城池。石像雷霆启，江沙鼎鼐期。岳僧来坐夏，秦客会题诗。冈转泉根滑，门升藓级危。紫微今日句，黄绢昔年碑。歇鹤松低阁，鸣蛩径出篱。粉垣千堵束，金塔九层支。啼鸟笙簧韵，开花锦绣姿。清斋奔井邑，玄发剃熊罴。极浦征帆小，平芜落日迟。风篁清却暑，烟草绿无时。信士三公作，灵踪四绝推。良游如不宿，明月拟何之。
投翰长赵侍郎:禹门西面逐飘蓬，忽喜仙都得入踪。贾氏许频趋季虎，荀家因敢谒头龙。手扶日月重轮起，数是乾坤正气钟。五色笔驱神出没，八花砖接帝从容。诗酬御制风骚古，论似人情鼎鼐浓。岂有地能先凤掖，别无山更胜鳌峰。攀鸿日浅魂飞越，为鲤年深势噞喁。泽国雨荒三径草，秦关雪折一枝筇。吹成暖景犹葭律，引上纤萝在岳松。愿向明朝荐幽滞，免教号泣触登庸。
鄜畤李相公:秦城择日发征辕，斋戒来投节制尊。分虎名高初命相，攀龙迹下愧登门。夜听讴咏销尘梦，晓拜旌幢战旅魂。华舍未开宁有碍，彩毫虽乏敢无言。生兼文武为人杰，出应乾坤静帝阍。计吐六奇谁敢敌，学穷三略不须论。功高马卸黄金甲，台迥宾欢白玉樽。九穗嘉禾垂绮陌，四时甘雨带雕轩。推恩每觉东溟浅，吹律能令北陆暄。青草连沙无血溅，黄榆锁塞有莺翻。笙歌合沓春风郭，鸡犬连延碧岫村。游子不缘贪献赋，永依棠树托蓬根。
游南寓题:江山节被雪霜遗，毒草过秋未拟衰。天不当时命邹衍，亦将寒律入南吹。
经慈州感谢郎中:金声乃是古诗流，况有池塘春草俦。莫遣宣城独垂号，云山彼此谢公游。
灵均:莫问灵均昔日游，江篱春尽岸枫秋。至今此事何人雪，月照楚山湘水流。
马嵬:锦江晴碧剑锋奇，合有千年降圣时。天意从来知幸蜀，不关胎祸自蛾眉。
和陈先辈陪陆舍人春日游曲江:刘超游召郄诜陪，为忆池亭旧赏来。红杏花旁见山色，诗成因触鼓声回。
省试夜投献座主:辟开公道选时英，神镜高悬鉴百灵。混沌分来融间气，欃枪灭处炫文星。烛然兰省三条白，山束龙门万仞青。圣教中兴周礼在，不劳干羽舞明庭。
贺同年第三人刘先辈咸辟命:甲门才子鼎科人，拂地蓝衫榜下新。脱俗文章笑鹦鹉，凌云头角压麒麟。金壶藉草溪亭晚，玉勒穿花野寺春。多愧受恩同阙里，不嫌师僻与颜贫。
边将别:地角天涯倍苦辛，十年铅椠未酬身。朱门泣别同鲛客，紫塞旅游随雁臣。汉将出师冲晓雪，胡儿奔马扑征尘。行行独止干戈域，毳帐望谁为主人。
九华贺雨吟:陶公焦思念生灵，变旱为丰合杳冥。雷劈老松疑虎怒，雨冲阴洞觉龙腥。万畦香稻蓬葱绿，九朵奇峰扑亚青。吟贺西成饶旅兴，散丝飞洒满长亭。
昔游:昔游红杏苑，今隐刺桐村。岁计悬僧债，科名负国恩。不书胝渐稳，频镊鬓无根。惟有经邦事，年年志尚存。
吊崔补阙:近来吾道少，恸哭博陵君。直节岩前竹，孤魂岭上云。缙绅传确论，丞相取遗文。废却中兴策，何由免用军。
白鸽:举翼凌空碧，依人到大邦。粉翎栖画阁，雪影拂琼窗。振鹭堪为侣，鸣鸠好作双。狎鸥归未得，睹尔忆晴江。
喜雨上主人尚书:天皇攘袂敕神龙，雨我公田兆岁丰。几日淋漓侵暮角，数宵滂沛彻晨钟。细如春雾笼平野，猛似秋风击古松。门下十年耕稼者，坐来偏忆翠微峰。
回文诗二首:飞书一幅锦文回，恨写深情寄雁来。机上月残香阁掩，树梢烟澹绿窗开。霏霏雨罢歌终曲，漠漠云深酒满杯。归日几人行问卜，徽音想望倚高台。轻帆数点千峰碧，水接云山四望遥。晴日海霞红霭霭，晓天江树绿迢迢。清波石眼泉当槛，小径松门寺对桥。明月钓舟渔浦远，倾山雪浪暗随潮。
不把渔竿:不把渔竿不灌园，策筇吟绕绿芜村。得争野老眠云乐，倍感闽王与善恩。鸟趁竹风穿静户，鱼吹烟浪喷晴轩。何人买我安贫趣，百万黄金未可论。
偶书:巧者多为拙者资，良筹第一在乘时。市门逐利终身饱，谷口躬耕尽日饥。琼玖鬻来燕石贵，蓬蒿芳处楚兰衰。高皇冷笑重瞳客，盖世拔山何所为。
退居:鹤性松心合在山，五侯门馆怯趋攀。三年卧病不能免，一日受恩方得还。明月送人沿驿路，白云随马入柴关。笑他范蠡贪婪甚，相罢金多始退闲。
开窗:闭户开窗寝又兴，三更时节也如冰。长闲便是忘机者，不出真如过夏僧。环堵岂惭蜗作舍，布衣宁假鹤为翎。蔷薇花尽薰风起，绿叶空随满架藤。
灯花:点蜡烧银却胜栽，九华红艳吐玫瑰。独含冬夜寒光拆，不傍春风暖处开。难见只因能送喜，莫挑唯恐堕成灰。贪膏附热多相误，为报飞蛾罢拂来。
郊村独游:岁闰堪怜历候迟，出门惟与野云期。惊鱼掷上绿荷芰，栖鸟啄馀红荔枝。末路可能长薄命，修途应合有良时。市头相者休相戏，蹙膝先生半自知。
门外闲田数亩长有泉源因筑直堤分为两沼:左右澄漪小槛前，直堤高筑古平川。十分春水双檐影，一片秋空两月悬。前岸好山摇细浪，夹门嘉树合晴烟。坐来暗起江湖思，速问溪翁买钓船。
北园:北园干叶旋空枝，兰蕙还将众草衰。笼鸟上天犹有待，病龙兴雨岂无期。身闲不厌频来客，年老偏怜最小儿。生事罢求名与利，一窗书策是年支。
尚书座上赋牡丹花得轻字韵其花自越中移植:流苏凝作瑞华精，仙阁开时丽日晴。霜月冷销银烛焰，宝瓯圆印彩云英。娇含嫩脸春妆薄，红蘸香绡艳色轻。早晚有人天上去，寄他将赠董双成。
依韵和尚书再赠牡丹花:烂银基地薄红妆，羞杀千花百卉芳。紫陌昔曾游寺看，朱门今在绕栏望。龙分夜雨资娇态，天与春风发好香。多著黄金何处买，轻桡挑过镜湖光。
郡庭惜牡丹:肠断东风落牡丹，为祥为瑞久留难。青春不驻堪垂泪，红艳已空犹倚栏。积藓下销香蕊尽，晴阳高照露华干。明年万叶千枝长，倍发芳菲借客看。
追和白舍人咏白牡丹:蓓蕾抽开素练囊，琼葩薰出白龙香。裁分楚女朝云片，剪破姮娥夜月光。雪句岂须征柳絮，粉腮应恨帖梅妆。槛边几笑东篱菊，冷折金风待降霜。
竹:翠染琅玕粉渐开，东南移得会稽栽。游丝挂处渔竿去，绿水夹时龙影来。风触有声含六律，露沾如洗绝浮埃。王猷旧宅无人到，抱却清阴盖绿苔。
忆旧山:涧竹岩云有旧期，二年频长鬓边丝。游鱼不爱金杯水，栖鸟敢求琼树枝。陶景恋深松桧影，留侯抛却帝王师。龙争虎攫皆闲事，数叠山光在梦思。
岚似屏风:岚似屏风草似茵，草边时脍锦花鳞。山中宰相陶弘景，谷口耕夫郑子真。宦达到头思野逸，才多未必笑清贫。君看东洛平泉宅，只有年年百卉春。
忆潼关:洞壑双扉入到初，似从深阱睹高墟。天开白日临军国，山夹黄河护帝居。隋炀远游宜不反，奉春长策竟何如。须知皇汉能扃鐍，延得年过四百馀。
忆长安行:旧历关中忆废兴，僭奢须戒俭须凭。火光只是烧秦冢，贼眼何曾视灞陵。钟鼓煎催人自急，侯王更换恨难胜。不如坐钓清溪月，心共寒潭一片澄。
长安述怀:黄河冰合尚来游，知命知时肯躁求。词赋有名堪自负，春风落第不曾羞。风尘色里凋双鬓，鼙鼓声中历几州。十载公卿早言屈，何须课夏更冥搜。
温陵残腊书怀寄崔尚书:济川无楫拟何为，三杰还从汉祖推。心学庭槐空发火，鬓同门柳即垂丝。中兴未遇先怀策，除夜相催也课诗。江上年年接君子，一杯春酒一枰棋。
西寨寓居:闲读南华对酒杯，醉携筇竹画苍苔。豪门有利人争去，陋巷无权客不来。解报可能医病雀，重燃谁肯照寒灰。严陵万古清风在，好棹东溪咏钓台。功智争驰淡薄空。犹怀忠信拟何从，鸱鸢啄腐疑雏凤。神鬼欺贫笑伯龙。烈日不融双鬓雪，病身全仰竹枝筇。崇侯入辅严陵退，堪忆啼猿万仞峰。
忆荐福寺南院:忆昔长安落第春，佛宫南院独游频。灯前不动惟金像，壁上曾题尽古人。鶗鴂声中双阙雨，牡丹花际六街尘。啼猿溪上将归去，合问升平诣秉钧。
寄僧寓题:佛顶抄经忆惠休，众人皆谓我悠悠。浮生真个醉中梦，闲事莫添身外愁。百岁付于花暗落，四时随却水奔流。安眠静笑思何报，日夜焚修祝郡侯。
游灵隐天竺二寺:丹井冷泉虚易到，两山真界实难名。石和云雾莲华气，月过楼台桂子清。腾踏回桥巡像设，罗穿曲洞出龙城。更怜童子呼猿去，飒飒萧萧下树行。
偶题:闲补亡书见废兴，偶然前古也填膺。秦宫犹自拜张禄，楚幕不知留范增。大道岂全关历数，雄图强半属贤能。燕台财力知多少，谁筑黄金到九层。
新葺茆堂:剪竹诛茆就水滨，静中还得保天真。只闻神鬼害盈满，不见古今争贱贫。树影便为廊庑屋，草香权当绮罗茵。阶前一片泓澄水，借与汀禽活紫鳞。耨水耕山息故林，壮图嘉话负前心。素丝鬓上分愁色，络纬床头和苦吟。笔研不才当付火，方书多诳罢烧金。同年二十八君子，游楚游秦断好音。
茆亭:鸳瓦虹梁计已疏，织茅编竹称贫居。剪平恰似山僧笠，扫静真同道者庐。秋晚卷帘看过雁，月明凭槛数跳鱼。重门公子应相笑，四壁风霜老读书。
曲江宴日呈诸同年:鹪鹩惊与凤凰同，忽向中兴遇至公。金榜连名升碧落，紫花封敕出琼宫。天知惜日迟迟暮，春为催花旋旋红。好是慈恩题了望，白云飞尽塔连空。
偶吟:千卷长书万首诗，朝蒸藜藿暮烹葵。清时名立难皆我，晚岁途穷亦问谁。碧岸钓归惟独笑，青山耕遍亦何为。寻常抖擞怀中策，可便降他两鬓丝。
春末送陈先辈之清源:贫中惟是长年华，每羡君行自叹嗟。归日捧持明月宝，去时期刻刺桐花。春风避酒多游寺，晓骑听鸡早入衙。千乘侯王若相问，飞书与报白云家。
上卢三拾遗以言见黜:骨鲠如君道尚存，近来人事不须论。疾危必厌神明药，心惑多嫌正直言。冷眼静看真好笑，倾怀与说却为冤。因思周庙当时诫，金口三缄示后昆。
岳州端午日送人游郴连:五月巴陵值积阴，送君千里客于郴。北风吹雨黄梅落，西日过湖青草深。竞渡岸傍人挂锦，采芳城上女遗簪。九嶷云阔苍梧暗，与说重华旧德音。
贺清源太保王延彬:蕊珠宫里谪神仙，八载温陵万户闲。心地阔于云梦泽，官资高却太行山。姜牙兆寄熊罴内，陶侃文成掌握间。应笑清溪旧门吏，年年扶病掩柴关。武荣江畔荫祥云，宠拜天人庆郡人。五色鹤绫花上敕，九霄龙尾道边臣。英雄达处谁言命，富贵来时自逼身。更待春风飞吉语，紫泥分付与陶钧。
寄天台陈希畋:阴山冰冻尝迎夏，蛰户云雷只待春。吕望岂嫌垂钓老，西施不恨浣纱贫。坐为羽猎车中相，飞作君王掌上身。拍手相思惟大笑，我曹宁比等闲人。
谢主人惠绿酒白鱼:早起雀声送喜频，白鱼芳酒寄来珍。馨香乍揭春风瓮，拨剌初辞夜雨津。樽阔最宜澄桂液，网疏殊未损霜鳞。不曾垂钓兼亲酝，堪愧金台醉饱身。
吴:一主参差六十年，父兄犹庆授孙权。不迎曹操真长策，终谢张昭见硕贤。建业龙盘虽可贵，武昌鱼味亦何偏。秦嬴谩作东游计，紫气黄旗岂偶然。
读史:亚父凄凉别楚营，天留三杰翼龙争。高才无主不能用，直道有时方始平。喜愠子文何颖悟，卷藏蘧瑗甚分明。须知饮啄繇天命，休问黄河早晚清。
汉宫新宠:位在嫔妃最上头，笑他长信女悲秋。日中月满可能久，花落色衰殊未忧。公主镜中争翠羽，君王袖底夺金钩。妾家兄弟知多少，恰要同时拜列侯。
开元即事:曲江真宰国中讹，寻奏渔阳忽荷戈。堂上有兵天不用，幄中无策印空多，尘惊骑透潼关锁。云护龙游渭水波，未必蛾眉能破国，千秋休恨马嵬坡。
春入鲤湖:到来峭壁白云齐，载酒春游渡九溪。铁嶂有楼霾欲堕，石门无锁路还迷。湖头鲤去轰雷在，树杪猿啼落日低。回首浮生真幻梦，何如斯地傍幽栖。
鹧鸪:绣仆梅兼羽翼全，楚鸡非瑞莫争先。啼归明月落边树，飞入百花深处烟。避烧几曾遗远岫，引雏时见饮晴川。荔枝初熟无人际，啄破红苞坠野田。
鹰:害物伤生性岂驯，且宜笼罩待知人。惟擒燕雀啖腥血，却笑鸾皇啄翠筠。狡兔穴多非尔识，鸣鸠脰短罚君身。豪门不读诗书者，走马平原放玩频。
郡侯坐上观琉璃瓶中游鱼:宝器一泓银汉水，锦鳞才动即先知。似涵明月波宁隔，欲上轻冰律未移。薄雾罩来分咫尺，碧绡笼处较毫厘。文翁未得沈香饵，拟置金盘召左慈。
纸被:文采鸳鸯罢合欢，细柔轻缀好鱼笺。一床明月盖归梦，数尺白云笼冷眠。披对劲风温胜酒，拥听寒雨暖于绵。赤眉豪客见皆笑，却问儒生直几钱。
纸帐:几笑文园四壁空，避寒深入剡藤中。误悬谢守澄江练，自宿嫦娥白兔宫。几叠玉山开洞壑，半岩春雾结房栊。针罗截锦饶君侈，争及蒙茸暖避风。
晓:水尽铜龙滴渐微，景阳钟动梦魂飞。潼关鸡唱促归骑，金殿烛残求御衣。窗下寒机犹自织，梁间栖燕欲双飞。羲和晴耸扶桑辔，借与寰瀛看早晖。
萍:为实随流瑞色新，泛风萦草护游鳞。密行碧水澄涵月，涩滞轻桡去采蘋。比物何名腰下剑，无根堪并镜中身。平湖春渚知何限，拨破闲投独茧纶。
鹊:神化难源瑞即开，雕陵毛羽出尘埃。香闺报喜行人至，碧汉填河织女回。明月解随乌绕树，青铜宁愧雀为台。琼枝翠叶庭前植，从待翩翩去又来。
蒲:濯秀盘根在碧流，紫茵含露向晴抽。编为细履随君步，织作轻帆送客愁。疏叶稍为投饵钓，密丛还碍采莲舟。鸳鸯鸂鶒多情甚，日日双双绕傍游。
烟:燎野焚林见所从，惹空横水展形容。能滋甘雨随车润，不并行云逐梦踪。晴鸟回笼嘉树薄，春亭娇幕好花浓。有时片片风吹去，海碧山清过几重。
依御史温飞卿华清宫二十二韵:地灵蒸水暖，天气待宸游。岳拱莲花秀，峰高玉蕊秋。朝元雕翠阁，乞巧绣琼楼。碧海供骊岭，黄金络马头。五王更入帐，七贵迭封侯。夕雨鸣鸳瓦，朝阳晔柘裘。伊皋争负鼎，舜禹让垂旒。堕珥闲应拾，遗钗醉不收。飞烟笼剑戟，残月照旌斿。履朔求衣早，临阳解佩羞。宫词裁锦段，御笔落银钩。帝里新丰县，长安旧雍州。雪衣传贝叶，蝉鬓插山榴。对景瞻瑶兔，升天驾彩虬。丹书陈北虏，玄甲擐犀牛。圣诰多屯否，生灵少怨尤。穹旻当有辅，帷幄岂无筹。凤态伤红艳，鸾舆缓紫骝。树名端正在，人欲梦魂休。谶语山旁鬼，尘销陇畔丘。重来芳草恨，往事落花愁。五十年鸿业，东凭渭水流。
东风解冻省试:暖气飘蘋末，冻痕销水中。扇冰初觉泮，吹海旋成空。入律三春照，朝宗万里通。岸分天影阔，色照日光融。波起轻摇绿，鳞游乍跃红。殷勤排弱羽，飞翥趁和风。
尚书会仙亭咏蔷薇夤坐中联四韵晚归补缉所联因成一篇:结绿根株翡翠茎，句芒中夜刺猩猩。景阳妆赴严钟出，楚峡神教暮雨晴。踯躅岂能同日语，玫瑰方可一时呈。风吹嫩带香苞展，露洒啼思泪点轻。阿母蕊宫期索去，昭君榆塞阙赍行。丛高恐碍含泥燕，架隐宜栖报曙莺。斗日只忧烧密叶，映阶疑欲让双旌。含烟散缬佳人惜，落地遗钿少妓争。丹渥不因输绣段，钱圆谁把买花声。海棠若要分流品，秋菊春兰两恰平。
和尚书咏泉山瀑布十二韵:名齐火浣溢山椒，谁把惊虹挂一条。天外倚来秋水刃，海心飞上白龙绡。民田凿断云根引，僧圃穿通竹影浇。喷石似烟轻漠漠，溅崖如雨冷潇潇。水中蚕绪缠苍壁，日里虹精挂绛霄。寒漱绿阴仙桂老，碎流红艳野桃夭。千寻练写长年在，六出花开夏日消。急恐划分青嶂骨，久应绷裂翠微腰。濯缨便可讥渔父，洗耳还宜傲帝尧。林际猿猱偏得饭，岸边乌鹊拟为桥。赤城未到诗先寄，庐阜曾游梦已遥。数夜积霖声更远，郡楼欹枕听良宵。
自咏十韵:只合沧洲钓与耕，忽依萤烛愧功成。未游宦路叨卑宦，才到名场得大名。梁苑二年陪众客，温陵十载佐双旌。钱财尽是侯王惠，骨肉偕承里巷荣。拙赋偏闻镌印卖，恶诗亲见画图呈。多栽桃李期春色，阔凿池塘许月明。寒益轻裯饶美寝，出乘车马免徒行。粗支菽粟防饥歉，薄有杯盘备送迎。僧俗共邻栖隐乐，妻孥同爱水云清。如今便死还甘分，莫更嫌他白发生。
依韵答黄校书:慈恩雁塔参差榜，杏苑莺花次第游。白日有愁犹可散，青山高卧况无愁。
伤进士谢庭皓:献书犹未达明君，何事先游岱岳云。惟有春风护冤魄，与生青草盖孤坟。
蝴蝶三首:不并难飞茧里蛾，有花芳处定经过。天风相送轻飘去，却笑蜘蛛谩织罗。苒苒双双拂画栏，佳人偷眼再三看。莫欺翼短飞长近，试就花间扑已难。ｒ栩无因系得他，野园荒径一何多。不闻丝竹谁教舞，应仗流莺为唱歌。
客舍寓怀:洒洒滩声晚霁时，客亭风袖半披垂。野云行止谁相待，明月襟怀只自知。无伴偶吟溪上路，有花偷笑腊前枝。牵情景物潜惆怅，忽似伤春远别离。
江行无题一百首:倾酒向涟漪，乘流欲去时。寸心同尺璧，投此报冯夷。江曲全萦楚，云飞半自秦。岘山回首望，如别故乡人。浦烟含夜色，冷日转秋旻。自有沈碑在，清光不照人。楚岸云空合，楚城人不来。只今谁善舞，莫恨废章台。行背青山郭，吟当白露秋。风流无屈宋，空咏古荆州。晚来渔父喜，网重欲收迟。恐有长江使，金钱愿赎龟。去指龙沙路，徒悬象阙心。夜凉无远梦，不为偶闻砧。雾云疏有叶，雨浪细无花。稳放扁舟去，江天自有涯。好日当秋半，层波动旅肠。已行千里外，谁与共秋光。润色非东里，官曹更建章。宦游难自定，来唤棹船郎。夜江清未晓，徒惜月光沉。不是因行乐，堪伤老大心。翳日多乔木，维舟取束薪。静听江叟语，尽是厌兵人。箭漏日初短，汀烟草未衰。雨馀虽更绿，不是采蘋时。山雨夜来涨，喜鱼跳满江。岸沙平欲尽，垂蓼入船窗。渚边新雁下，舟上独凄凉。俱是南来客，怜君缀一行。云密连江暗，风斜著物鸣。一杯真战将，笑尔作愁兵。柳拂斜开路，篱边数户村。可能还有意，不掩向江门。不识相如渴，徒吟子美诗。江清惟独看，心外更谁知。牵路沿江狭，沙崩岸不平。尽知行处险，谁肯载时轻。憔悴异灵均，非谗作逐臣。如逢渔父问，未是独醒人。水含秋夜静，云带夕阳高。诗癖非吾病，何妨吮短豪。带舟维古岸，还似阻西陵。箕伯无多怒，回头讵不能。秋云久无雨，江燕社犹飞。却笑舟中客，今年未得归。帆翅初张处，云鹏怒翼同。莫愁千里路，自有到来风。佳节虽逢菊，浮生正似萍。故山何处望，荒岸小长亭。月下江流静，村荒人语稀。鹭鸳虽有伴，仍共影双飞。斗转月未落，舟行夜已深。有村知不远，风便数声砧。￣惊沙鸟迅，飞溅夕阳波。不顾鱼多处，应防一目罗。行到楚江岸，苍茫人正迷。只如秦塞远，格磔鹧鸪啼。渐觉江天远，难逢故国书。可能无往事，空食鼎中鱼。岸草连荒色，村声乐稔年。晚晴贪获稻，闲却彩菱船。滩浅多游鹭，江清易见鱼。怪来吟未足，秋物欠红蕖。蛩响依沙草，萤飞透水烟。夜凉谁咏史，空泊运租船。睡稳叶舟轻，风微浪不惊。人居芦苇岸，终夜动秋声。自念平生意，曾期一郡符。可知因谪宦，斑鬓入江湖。水天凉夜月，不是少清光。好景随人物，秦淮忆建康。古来多思客，摇落恨江潭。今日秋风至，萧疏过沔南。映竹疑村好，穿芦觉渚幽。渐安无旷土，姜芋当农收。烟渚复烟渚，画屏休画屏。引愁天末去，数点暮山青。秋风动客心，寂寂不成吟。飞上危樯立，莺啼报好音。见底高秋水，开怀万里天。旅吟还有伴，沙柳数枝蝉。九日自佳节，扁舟无一杯。曹园旧樽酒，戏马忆高台。兵火有馀烬，贫村才数家。无人争晓渡，残月下寒沙。渚禽菱芡足，不向稻粱争。静宿凉湾月，应无失侣声。轻云未扑霜，树杪橘初黄。行是知名物，过风过水香。土旷深耕少，江平远钓多。平生皆弃本，金革竟如何。海月非常物，等闲不可寻。披沙应有地，浅处定无金。风晚冷飕飕，芦花已白头。旧来红叶寺，堪忆玉京秋。渺渺望天涯，清涟浸赤霞。难逢星汉使，乌鹊日乘槎。风好来无阵，云开去有踪。钓歌无远近，应喜罢艨艟。吴疆连楚甸，楚俗异吴乡。谩把樽中物，无人啄蟹黄。岸绿野烟远，江红斜照微。撑开小渔艇，应到月明归。雨馀江始涨，漾漾见流薪。曾叹河中木，斯言忆古人。垂露晚犹浓，清风不易逢。涉江虽已晚，高树搴芙蓉。乘舟维夏口，烟野独行时。不见头陀寺，空怀幼妇碑。晚泊武昌岸，津亭疏柳风。数株曾手植，好事忆陶公。舟航依浦定，星斗满江寒。若比阴霾日，何妨夜未阑。近戍离金落，孤岑望火门。惟将知命意，潇洒向乾坤。丛菊生堤上，此花长后时。有人还采掇，何必在春期。景夕残霞落，秋寒细雨晴。短缨何用濯，舟在月中行。堤坏漏江水，地坳成野塘。晚荷人不折，留取作秋香。左宦终何路，摅怀亦自宽。襞笺嘲白鹭，无意喻枭鸾。楼空人不归，云白去时衣。黄鹤无心下，长应笑令威。白帝朝惊浪，阳台暮映云。等闲生险易，世路只如君。橹慢生轻浪，帆虚带白云。客船虽狭小，容得瘦将军。静看秋江水，风渐浪微平。人间驰竞处，尘土自波成。风借帆方疾，风回棹却迟。较量人世事，不校一毫厘。咫尺愁风雨，匡庐不可登。只疑云雾窟，犹有六朝僧。江草何多思，冬青尚满洲。谁能惊鵩鸟，作赋为沙鸥。幸有烟波兴，宁辞笔砚劳。缘情无怨刺，却似反离骚。沙上独行时，高吟到楚词。难将垂岸蓼，盈把当江蓠。秋寒鹰隼健，逐雀下云空。知是江湖客，无心击塞鸿。幽怀念烟水，长恨隔龙沙。今日滕王阁，分明见落霞。江流何渺渺，怀古独依依。渔父非贤者，芦中但有矶。风雨正甘寝，云霓忽晓晴。放歌虽自遣，一岁又峥嵘。幽思正迟迟，沙边濯弄时。自怜非博物，犹未识凫葵。曾有烟波客，能歌西塞山。落花惟待月，一钓紫菱湾。千顷水纹细，一拳岚影孤。君山寒树绿，曾过洞庭湖。光阔重湖水，低斜远雁行。未曾无兴咏，多谢沈东阳。晚菊绕江垒，忽如开古屏。莫言时节过，白日有馀馨。日落长亭晚，山门步障青。可怜无酒分，处处有旗亭。远岸无行树，经霜有伴红。停船搜好句，题叶赠江枫。身世比行舟，无风亦暂休。敢言终破浪，惟愿稳乘流。数亩苍苔石，烟濛鹤卵洲。定因词客遇，名字始风流。兴闲停桂楫，路好过松门。不负佳山水，还开酒一樽。短楫休敲桂，孤根自驻萍。自怜非剑气，空向斗牛星。高浪如银屋，江风一发时。笔端降太白，才大语终奇。细竹渔家路，晴阳看结罾。喜来邀客坐，分与折腰菱。平湖五百里，江水想通波。不奈扁舟去，其如决计何。数逢云断处，去岸映高山。身到章江日，应犹未得闲。一湾斜照水，三版顺风船。未敢相邀钓，劳生只自怜。江雨正霏微，江村晚渡稀。何曾妨钓艇，更待得鱼归。新野旧楼名，浔阳胜赏情。照人长一色，江月共凄清。愿饮西江水，那吟北渚愁。莫教留滞迹，远比蔡昭侯。湖口分江水，东流独有情。常时好风物，谁伴谢宣城。浔阳江畔菊，应似古来秋。为问幽栖客，吟时得酒不。高峰有佳号，千尺倚寒风。若使炉烟在，犹应为上公。万木已清霜，江边村事忙。故溪黄稻熟，一夜梦中香。楚水苦萦回，征帆落又开。可缘非直路，却有好风来。远谪岁时晏，暮江风雨寒。仍愁系舟处，惊梦近长滩。
春恨三首:负罪将军在北朝，秦淮芳草绿迢迢。高台爱妾魂销尽，始得丘迟为一招。久戍临洮报未归，箧香销尽别时衣。身轻愿比兰阶蝶，万里还寻塞草飞。永巷频闻小苑游，旧恩如泪亦难收。君前愿报新颜色，团扇须防白露秋。
送友人游东川:食尽须分散，将行几愿留。春兼三月闰，人拟半年游。风俗同吴地，山川拥梓州。思君登栈道，猿啸始应愁。
大梁送友人东游:自古东西路，舟车此地分。河声梁苑夜，草色楚田曛。雁已多南去，蝉犹在此闻。圣朝无谏猎，何计谒明君。
送友人游蜀:为儒早得名，为客不忧程。春尽离丹阙，花繁到锦城。雪消巴水涨，日上剑关明。预想回来树，秋蝉已数声。
晚泊盱眙:广苇夹深流，萧萧到海秋。宿船横月浦，惊鸟绕霜洲。云湿淮南树，笳清泗水楼。徒悬乡国思，羁迹尚东游。
归江南:归日值江春，看花过楚津。草晴虫网遍，沙晓浪痕新。莲叶初浮水，鸥雏已狎人。渔心惭未遂，空厌路岐尘。
春游曲江:误入杏花尘，晴江一看春。菰蒲虽似越，骨肉且非秦。曲岸藏翘鹭，垂杨拂跃鳞。徒怜汀草色，未是醉眠人。
和范秘书宿省中作:清省宜寒夜，仙才称独吟。钟来宫转漏，月过阁移阴。鹤避灯前尽，芸高幄外深。想知因此兴，暂动忆山心。
寄华阴姚少府:泰华当公署，为官兴可知。砚和青霭冻，帘对白云垂。峻掌光浮日，危莲影入池。料于三考内，应惜德音移。
旅行:少壮经勤苦，衰年始浪游。谁怜不龟手，他处却封侯。
春题二首:青春未得意，见花却如雠。路逢白面郎，醉插花满头。满眼桃李花，愁人如不见。别有惜花人，东风莫吹散。
长安春:长安牡丹开，绣毂辗晴雷。若使花长在，人应看不回。
病起二首:病起春已晚，曳筇伤绿苔。强攀庭树枝，唤作花未开。病起绕庭除，春泥粘屐齿。如从万里来，骨肉满面喜。
钓鱼:闲钓江鱼不钓名，瓦瓯斟酒暮山青。醉头倒向芦花里，却笑无端犯客星。
西施:苎萝山下如花女，占得姑苏台上春。一笑不能忘敌国，五湖何处有功臣。
溪上遇雨二首:回塘雨脚如缫丝，野禽不起沈鱼飞。耕蓑钓笠取未暇，秋田有望从淋漓。坐看黑云衔猛雨，喷洒前山此独晴。忽惊云雨在头上，却是山前晚照明。
秋夕:自怜三十未西游，傍水寻山过却秋。一夜雨声多少事，不思量尽到心头。
村墅:正月二月村墅闲，馀粮未乏人心宽。南邻雨中揭屋笑，酒熟数家来相看。
楚怀王:宫花一朵掌中开，缓急翻为敌国媒。六里江山天下笑，张仪容易去还来。
逢友人赴阙:正当天下待雍熙，丹诏征来早为迟。倚马才高犹爱艺，问牛心在肯容私。吏开黄阁排班处，民拥青门看入时。却笑郡人留不得，感恩唯拟立生祠。
樊川寒食二首:寒食权豪尽出行，一川如画雨初晴。谁家络络游春盛，担入花间轧轧声。鞍马和花总是尘，歌声处处有佳人。五陵年少粗于事，栲栳量金买断春。
早春池亭独游三首:春意送残腊，春晴融小洲。蒲茸才簇岸，柳颊已遮楼。便有杯觞兴，可据羁旅愁。凫鹥亦相狎，尽日戏清流。清流环绿筱，清景媚虹桥。莺刷初迁羽，莎拳拟拆苗。细沙擢暖岸，淑景动和飙。倍忆同袍侣，相欢倒一瓢。一瓢欢自足，一日兴偏多。幽意人先赏，疏丛蝶未过。知音新句苦，窥沼醉颜酡。万虑从相拟，今朝欲奈何。
鹭鸶:洁白孤高生不同，顶丝清软冷摇风。窥鱼翘立荷香里，慕侣低翻柳影中。几日下巢辞紫阁，多时凝目向晴空。摩霄志在潜修羽，会接鸾凰别苇丛。
郪中感旧:顷年曾住此中来，今日重游事可哀。忆得几家欢宴处，家家家业尽成灰。
江南行:江南萧洒地，本自与君宜。固节还同我，虚心欲待谁。涧泉傍借响，山木共含滋。粉腻虫难篆，丛疏鸟易窥。尽应逢野渡，中忽见村祠。叶扫秋空静，根横古堑危。影迷寒霭里，声出夜风时。客棹深深过，人家远远移。游边曾结念，到此数题诗。莫恨成龙晚，成龙会有期。
观修处士画桃花图歌:一从天宝王维死，于今始遇修夫子。能向鲛绡四幅中，丹青暗与春争工。勾芒若见应羞杀，晕绿匀红渐分别。堪怜彩笔似东风，一朵一枝随手发。燕支乍湿如含露，引得娇莺痴不去。多少游蜂尽日飞，看遍花心求入处。工夫妙丽实奇绝，似对韶光好时节。偏宜留著待深冬，铺向楼前殛霜雪。
南游:直到南箕下，方谙涨海头。君恩过铜柱，戎节限交州。犀占花阴卧，波冲瘴色流。远夷非不乐，自是北人愁。
塞上行:上将拥黄须，安西逐指呼。离乡俱少壮，到碛减肌肤。风雪夜防塞，腥膻朝系胡。为君乐战死，谁喜作征夫。
秋日送方干游上元:天高淮泗白，料子趋修程。汲水疑山动，扬帆觉岸行。云离京口树，雁入石头城。后夜分遥念，诸峰霜露生。
送左协律京西从事:辟书来几日，遂喜就嘉招。犹向风沙浅，非于甸服遥。时平无探骑，秋静见盘雕。若遣关中使，烦君问寂寥。
送进士喻坦之游太原:北鄙征难尽，诗愁满去程。废巢侵烧色，荒冢入锄声。逗野河流浊，离云碛日明。并州戎垒地，角动引风生。
江西题东湖:凿出江湖思，凉多□□间。无风触微浪，半日□秋山。客袖沙光满，船窗荻影闲。时人见黄绶，应笑狎鸥还。
题甘露寺:香门接巨垒，画角间清钟。北固一何峭，西僧多此逢。天垂无际海，云白久晴峰。旦暮然灯外，涛头振蛰龙。
喜友人归上元别业:一樯千里外，隐者兴宜孤。落日长边海，秋风满故都。掩关苔色老，盘径叶声枯。匡岳来时过，迟回绝顶无。
曲江暮春雪霁:霁动江池色，春残一去游。菰风生马足，槐雪滴人头。北阙尘未起，南山青欲流。如何多别地，却得醉汀洲。
赠雷乡张明府:任官征战后，度日寄闲身。封卷还高客，飞书问野人。废田教种谷，生路遣寻薪。若起柴桑兴，无先漉酒巾。
览春榜喜孙鄠成名:门外报春榜，喜君天子知。旧愁浑似雪，见日总消时。塔下牡丹气，江头杨柳丝。风光若有分，无处不相宜。
送僧入庐山:若到江州二林寺，遍游应未出云霞。庐山瀑布三千仞，画破青霄始落斜。
江西逢僧省文:闽地高僧楚地逢，僧游蛮锡挂垂松。白云逸性都无定，才出双峰爱五峰。高僧不负雪峰期，却伴青霞入翠微。百叶岩前霜欲降，九枝松上鹤初归。风生碧涧鱼龙跃，威振金楼燕雀飞。想得白莲花上月，满山犹带旧光辉。
言怀:出山不得意，谒帝值戈鋋。岂料为文日，翻成用武年。
钟陵寒食日郊外闲游:可怜时节足风情，杏子粥香如冷饧。无奈春风输旧火，遍教人唤作山樱。
赠广宣大师:忆昔同游紫阁云，别来三十二回春。白头相见双林下，犹是清朝未退人。
钟陵寒食日与同年裴颜李先辈、郑校书郊外闲游:寒节钟陵香骑随，同年相命楚江湄。云间影过秋千女，地上声喧蹴踘儿。何处寄烟归草色，谁家送火在花枝。银瓶冷酒皆倾尽，半卧垂杨自不知。
江外除夜:千门庭燎照楼台，总为年光急急催。半夜腊因风卷去，五更春被角吹来。宁无好鸟思花发，应有游鱼待冻开。不是多岐渐平稳，谁能呼酒祝昭回。
七夕:牛女相期七夕秋，相逢俱喜鹊横流。彤云缥缈回金辂，明月婵娟挂玉钩。燕羽几曾添别恨，花容终不更含羞。更残便是分襟处，晓箭东来射翠楼。
南海:倾腾界汉沃诸蛮，立望何如画此看。无地不同方觉远，共天无别始知宽。文魮隔雾朝含碧，老蚌凌波夜吐丹。万状千形皆得意，长鲸独自转身难。
赠镜湖处士方干二首:包含教化剩搜罗，句出东瓯奈峭何。世路不妨平处少，才人唯是屈声多。云来岛上便幽石，月到湖心忌白波。后辈难为措机杼，先生织字得龙梭。只拟应星眠越绝，唯将丽什当高勋。磨砻清浊人难会，织络虚无帝亦闻。鸟道未知山足雨，渔家已没镜中云。他时莫为三征起，门外沙鸥解笑君。
岭南道中:百花成实未成归，未必归心与志违。但有壶觞资逸咏，尽交风景入清机。半川阴雾藏高木，一道晴蜺杂落晖。游子马前芳草合，鹧鸪啼歇又南飞。
春日自吴门之阳羡道中书事:胜异恣游应未遍，路岐犹去几时还。浪花湖阔虹蜺断，柳线村深鸟雀闲。千室绮罗浮画楫，两州丝竹会茶山。眼前便是神仙事，何必须言洞府间。
将入关行次湘阴:背顾秦城在何处，图书作伴过湘东。神鸦乱噪黄陵近，候雁斜沉梦泽空。打桨天连晴水白，烧田云隔夜山红。也知渐老岩栖稳，争奈文闱有至公。
送乞雨禅师临遇南游:活得枯樵耕者知，巡方又欲向天涯。珠穿闽国菩提子，杖把灵峰榔栗枝。春藓任封降虎石，夜雷从傍养龙池。生缘在地南浮去，自此孤云不可期。
南海陪郑司空游荔园:荔枝时节出旌斿，南国名园尽兴游。乱结罗纹照襟袖，别含琼露爽咽喉。叶中新火欺寒食，树上丹砂胜锦州。他日为霖不将去，也须图画取风流。
荆南道中:十月荒郊雪气催，依稀愁色认阳台。游秦分系三条烛，出楚心殊一寸灰。高柳莫遮寒月落，空桑不放夜风回。如何住在猿声里，却被蝉吟引下来。
颂鲁:天推鲁仲尼，周游布典坟。游遍七十国，不令遇一君。一国如一遇，单车不转轮。良由至化力，为国不为身。礼乐行未足，邅回厄于陈。礼乐今有馀，衮旒当圣人。伤哉绝粮议，千载误云云。
明禁忌:阴阳家有书，卜筑多禁忌。土中若有神，穴处何无祟。我识先贤意，本诫骄侈地。恣欲创楼台，率情染朱翠。四面兴土功，四时妨农事。可以没凶灾，四隅通一二。一年省修营，万民停困踬。动若契于理，福匪神之遗。动若越于常，祸乃身之致。神在虚无间，土中非神位。
山中道者:筇杖六尺许，坐石流泉所。举头看古松，似对仙鹤语。是时天气清，四迥无尘侣。顾我笑相迎，知有丹砂异。
渔人:垂竿朝与暮，披蓑卧横楫。不问清平时，自乐沧波业。长畏不得闲，几度避游畋。当笑钓台上，逃名名却传。
寄远:游子虽惜别，一去何时见。飞鸟犹恋巢，万里亦何远。妾愿化为霜，日日下河梁。若能侵鬓色，先染薄情郎。
小儿诗:情态任天然，桃红两颊鲜。乍行人共看，初语客多怜。臂膊肥如瓠，肌肤软胜绵。长头才覆额，分角渐垂肩。散诞无尘虑，逍遥占地仙。排衙朱阁上，喝道画堂前。合调歌杨柳，齐声踏采莲。走堤行细雨，奔巷趁轻烟。嫩竹乘为马，新蒲折作鞭。莺雏金镟系，猫子彩丝牵。拥鹤归晴岛，驱鹅入暖泉。杨花争弄雪，榆叶共收钱。锡镜当胸挂，银珠对耳悬。头依苍鹘裹，袖学柘枝揎。酒殢丹砂暖，茶催小玉煎。频邀筹箸挣，时乞绣针穿。宝箧拏红豆，妆奁拾翠钿。戏袍披按褥，劣帽戴靴毡。展画趋三圣，开屏笑七贤。贮怀青杏小，垂额绿荷圆。惊滴沾罗泪，娇流污锦涎。倦书饶娅姹，憎药巧迁延。弄帐鸾绡映，藏衾凤绮缠。指敲迎使鼓，筋拨赛神弦。帘拂鱼钩动，筝推雁柱偏。棋图添路画，笛管欠声镌。恼客初酣睡，惊僧半入禅。寻蛛穷屋瓦，探雀遍楼椽。抛果忙开口，藏钩乱出拳。夜分围榾柮，聚朝打秋千。折竹装泥燕，添丝放纸鸢。互夸轮水碓，相教放风旋。旗小裁红绢，书幽截碧笺。远铺张鸽网，低控射蝇弦。詀语时时道，谣歌处处传。匿窗眉乍曲，遮路臂相连。斗草当春径，争球出晚田。柳傍慵独坐，花底困横眠。等鹊前篱畔，听蛩伏砌边。傍枝粘舞蝶，隈树捉鸣蝉。平岛夸趫上，层崖逞捷缘。嫩苔车迹小，深雪履痕全。竞指云生岫，齐呼月上天。蚁窠寻径劚，蜂穴绕阶填。樵唱回深岭，牛歌下远川。垒柴为屋木，和土作盘筵。险砌高台石，危跳峻塔砖。忽升邻舍树，偷上后池船。项橐称师日，甘罗作相年。明时方任德，劝尔减狂颠。
东西行:种荷玉盆里，不及沟中水。养雉黄金笼，见草心先喜。
游洞庭湖:楚云团翠八百里，澧兰吹香堕春水。白头渔子摇苍烟，鸂鶒眠沙晓惊起。沙头龙叟夜叹忧，铁笛未响春风羞。露寒紫藟结新愁，城角泣断关河秋。谪仙欲识雷斧手，刬却古今愁共丑。鲸游碧落杳无踪，作诗三叹君知否。瀛洲一棹何时还，满江宫锦看湖山。
春早寄华下同人:正是花时节，思君寝复兴。市沽终不醉，春梦亦无凭。岳面悬青雨，河心走浊冰。东门一条路，离恨镇相仍。
夏日即事:僻居门巷静，竟日坐阶墀。鹊喜虽传信，蛩吟不见诗。笋抽通旧竹，梅落立闲枝。此际无尘挠，僧来称所宜。
春暖送人下第:相送短亭前，知君愚复贤。事多凭夜梦，老为待明年。春树添山脊，晴云学晓烟。雄文有公道，此别莫潸然。
喜友人再面:一别几寒暄，迢迢隔塞垣。相思长有事，及见却无言。静坐将茶试，闲书把叶翻。依依又留宿，圆月上东轩。
题岳州僧舍:喜到重湖北，孤州横晚烟。鹭衔鱼入寺，鸦接饭随船。松桧君山迥，菰蒲梦泽连。与师吟论处，秋水浸遥天。
不出院僧:四远参寻遍，修行却不行。耳边无俗语，门外是前生。塔见移来影，钟闻过去声。一斋唯默坐，应笑我营营。
湖外寄处宾上人:怪得意相亲，高携一轴新。能搜大雅句，不似小乘人。岳麓擎枯桧，潇湘吐白蘋。他年遇同道，为我话风尘。
牡丹:数朵欲倾城，安同桃李荣。未尝贫处见，不似地中生。此物疑无价，当春独有名。游蜂与蝴蝶，来往自多情。
送人之天台:行李一枝藤，云边晓扣冰。丹经如不谬，白发亦何能。浅井仙人境，明珠海客灯。乃知真隐者，笑就汉廷征。
山寺老僧:云际众僧里，独攒眉似愁。护茶高夏腊，爱火老春秋。海浪南曾病，河冰北苦游。归来诸弟子，白遍后生头。
喜鸾公自蜀归:禁院对生台，寻师到绿槐。寺高猿看讲，钟动鸟知斋。扫石月盈帚，滤泉花满筛。归来逢圣节，吟步上尧阶。
题新安国寺:佛亦遇艰难，重兴叠废坛。偃松枝旧折，画竹粉新干。开讲宫娃听，抛生禁鸟餐。钟声入帝梦，天竺化长安。
段秀才溪居送从弟游泾陇:抱疾寒溪卧，因循草木青。相留开夏蜜，辞去见秋萤。朔雪痕侵雍，边烽焰照泾。烟沈陇山色，西望涕交零。
西蜀与崔先生话东洛旧游:王屋峭难名，三刀梦四更。日升当地缺，星尽未天明。度雪云林湿，穿松角韵清。崔家开锦浪，忆着水窗声。
上昭国水部从叔郎中:极南极北游，东泛复西流。行匝中华地，魂销四海秋。题诗在琼府，附舶出青州。不遇一公子，弹琴吊古丘。
送舍弟之山南:南山入谷游，去彻山南州。下马云未尽，听猿星正稠。印茶泉绕石，封国角吹楼。远宦有何兴，贫兄无计留。
对棋:小槛明高雪，幽人斗智棋。日斜抛作劫，月午蹙成迟。倚杖湘僧算，翘松野鹤窥。侧楸敲醒睡，片石夹吟诗。雨点奁中渍，灯花局上吹。秋涛寒竹寺，此兴谢公知。
投献吏部张侍郎十韵:苔染马蹄青，何曾似在城。不于僧院宿，多傍御沟行。隐岫侵巴叠，租田带渭平。肩囊寻省寺，袖轴遍公卿。梦入连涛郡，书来积雪营。泪随边雁堕，魂逐夜蝉惊。发愤巡江塔，无眠数县更。玄都一病客，兴善几回莺。贡艺披沙细，酬恩戴岳轻。心期公子念，滴酒在雕楹。
秋日同觉公上人眺慈恩塔六韵:九级耸莲宫，晴登袖拂虹。房廊窥井底，世界出笼中。照牖三山火，吹铃八极风。细闻槎客语，遥辨海鱼冲。禁静声连北，江寒影在东。谒师开秘锁，尘日闭虚空。
感知上刑部郑侍郎:寄掩白云司，蜀都高卧时。邻僧照寒竹，宿鸟动秋池。帝诵嘉莲表，人吟宝剑诗。石渠流月断，画角截江吹。闲出黄金勒，前飞白鹭鹚。公心外国说，重望两朝推。静藓斜圭影，孤窗响锡枝。兴幽松雪见，心苦砚冰知。缘杖虫声切，过门马足迟。漏残终卷读，日下大名垂。平碛容雕上，仙山许狖窥。数联金口出，死免愧丘为。
赠兴善彻公上人:师资怀剑外，徒步管街东。九里山横烧，三条木落风。古池曾看鹤，新塔未吟虫。夜久龙髯冷，年多麈尾空。心宗本无碍，问学岂难同。
秋宿梓州牛头寺:月去檐三尺，川云入寺楼。灵山顿离众，列宿不多稠。篆字焚初缺，翻经诵若流。窗闲二江冷，帘卷半空秋。诏散松梢别，棋终竹节收。静增双阙念，高并五翁游。鹤梦生红日，云闲锁梓州。望空工部眼，搔乱广文头。石室僧调马，银河客问牛。晓楼归下界，大地一浮沤。
送韦太尉自坤维除广陵:全蜀拜扬州，征东辍武侯。直来万里月，旁到五峰秋。幢冷遮高雪，旗闲卓乱流。谢朝明主喜，登省旧寮愁。隔海城通舶，连河市响楼。千官倚元老，虚梦法云游。
叙旧游寄栖白:老着重袍坐石房，竺经休讲白眉长。省冲鼍没投江岛，曾看鱼飞倚海樯。晓炙冻盂原日气，夜挑莲碗禁灯光。吟诗五岭寻无可，倏忽如今四十霜。
华山:碧山长冻地长秋，日夕泉源聒华州。万户烟侵关令宅，四时云在使君楼。风驱雷电临河震，鹤引神仙出月游。峰顶高眠灵药熟，自无霜雪上人头。
和曹监春晴见寄:竺庙邻钟震晓鸦，春阴盖石似仙家。兰台架列排书目，顾渚香浮瀹茗花。胶溜石松粘鹤氅，泉离冰井熨僧牙。功成名著扁舟去，愁睹前题罩碧纱。
赠三惠大师:枫猿峤角别多时，二教兼修内学师。药树影中频缀偈，莲峰朵下几窥棋。游归笋长齐童子，病起巢成露鹤儿。诏落五天开夏讲，两街人竞礼长眉。
送醉画王处士:几年乘兴住南吴，狂醉兰舟夜落湖。别后鹤毛描转细，近来牛角饮还粗。同餐夏果山何处，共钓秋涛石在无。关下相逢怪予老，篇章役思绕寰区。
赠长安毕郎中:高门寒沼水连云，鹭识朱衣傍主人。地肺半边晴带雪，天街一面静无尘。朝回座客酬琴价，衙退留僧写鹤真。从此几迁为计相，蓬莱三刻奏东巡。
曲江渔父:儿孙闲弄雪霜髯，浪飐南山影入檐。卧稳篷舟龟作枕，病来茅舍网为帘。值春游子怜莼滑，通蜀行人说鲙甜。数尺寒丝一竿竹，岂知浮世有猜嫌。
和刘驾博士赠庄严律禅师:人言紫绶有光辉，不二心观似草衣。尘劫自营还自坏，禅门无住亦无归。松根穴蚁通山远，塔顶巢禽见海微。每话南游偏起念，五峰波上入船扉。
智新上人话旧:蟋蟀灯前话旧游，师经几夏我经秋。金陵市合月光里，甘露门开峰朵头。晴眺远帆飞入海，夜禅阴火吐当楼。相看未得东归去，满壁寒涛泻白鸥。
龙州韦郎中先梦六赤，后因打叶子以诗上:红蜡香烟扑画楹，梅花落尽庾楼清。光辉圆魄衔山冷，彩镂方牙着腕轻。宝帖牵来狮子镇，金盆引出凤凰倾。微黄喜兆庄周梦，六赤重新掷印成。
寓言:三千宫女露蛾眉，笑煮黄金日月迟。麟凤隔云攀不及，空山惆怅夕阳时。
客亭对月:游子离魂陇上花，风飘浪卷绕天涯。一年十二度圆月，十一回圆不在家。
山居喜友人见访:入云晴劚茯苓还，日暮逢迎木石间。看待诗人无别物，半潭秋水一房山。
雪:迢迢来极塞，连阙谓风吹。禅客呵金锡，征人擘冻旗。细填虫穴满，重压鹤巢欹。有影晴飘野，无声夜落池。正繁秦甸暖，渐厚楚宫饥。冻挹分泉涩，光凝二阁痴。踏遗兰署迹，听起石门思。用表丰年瑞，无令扫玉墀。
述怀二十韵献覃怀相公:帝梦求良弼，生申属圣明。青云县器业，白日贯忠贞。霭霭随春动，忻忻共物荣。静宜浮竞息，坐觉好风生。万国闻应跃，千门望尽倾。瑞含杨柳色，气变管弦声。百辟寻知度，三阶正有程。鲁儒规蕴藉，周诰美和平。碧水遗幽抱，朱丝寄远情。风流秦印绶，仪表汉公卿。忠谠期登用，回邪自震惊。云开长剑倚，路绝一峰横。九野方无事，沧溟本不争。国将身共计，心与众为城。早晚中条下，红尘一顾清。南潭容伴鹤，西笑忽迁莺。折树恩难报，怀仁命甚轻。二年犹困辱，百口望经营。未在英侯选，空劳短羽征。知音初相国，从此免长鸣。
岁暮自广江至新兴往复中题峡山寺:薄暮缘西峡，停桡一访僧。鹭巢行卧柳，猿饮倒垂藤。水曲岩千叠，云深树百层。山风寒殿磬，溪雨夜船灯。滩涨危槎没，泉冲怪石崩。中台一襟泪，岁杪别良朋。
客行:上山下山去，千里万里愁。树色野桥暝，雨声孤馆秋。南北眼前道，东西江畔舟。世人重金玉，无金徒远游。
边将:三千护塞儿，独自滞边陲。老向二毛见，秋从一叶知。地寒乡思苦，天暮角声悲。却被交亲笑，封侯未有期。
山居偶作:趋名逐利身，终日走风尘。还到水边宅，却为山下人。僧教开竹户，客许戴纱巾。且喜琴书在，苏生未厌贫。
题常乐寺:桂冷香闻十里间，殿台浑不似人寰。日斜回首江头望，一片晴云落后山。
春过函谷关:几度作游客，客行长苦辛。愁看函谷路，老尽布衣人。岁远关犹固，时移草亦春。何当名利息，遣此绝征轮。
褒中即事:风吹残雨歇，云去有烟霞。南浦足游女，绿蘋应发花。远钟当半夜，明月入千家。不作故乡梦，始知京洛赊。
题华山麻处士所居:贵贱各扰扰，皆逢朝市间。到此马无迹，始知君独闲。冰破听敷水，雪晴看华山。西风寂寥地，唯我坐忘还。
白樱树:记得花开雪满枝，和蜂和蝶带花移。如今花落游蜂去，空作主人惆怅诗。
游中梁山:僻地好泉石，何人曾陆沈。不知青嶂外，更有白云深。因此见乔木，几回思旧林。殷勤猿与鸟，唯我独何心。
斜谷道:乱峰连叠嶂，千里绿峨峨。蜀国路如此，游人车亦过。远烟当驿敛，骤雨逐风多。独忆紫芝叟，临风歌旧歌。
赠王道士:日日市朝路，何时无苦辛。不随丹灶客，终作白头人。浮世度千载，桃源方一春。归来华表上，应笑北邙尘。
和三乡诗:兰蕙芬香见玉姿，路傍花笑景迟迟。苎萝山下无穷意，并在三乡惜别时。
和三乡诗:浣纱游女出关东，旧迹新词一梦中。槐陌柳亭何限事，年年回首向春风。
和三乡诗:来时欢笑去时哀，家国迢迢向越台。待写百年幽思尽，故宫流水莫相催。
咏手二首:妆成皓腕洗凝脂，背接红巾掬水时。薄雾袖中拈玉斝，斜阳屏上撚青丝。唤人急拍临前槛，摘杏高揎近曲池。好是琵琶弦畔见，细圆无节玉参差。撚玉搓琼软复圆，绿窗谁见上琴弦。慢笼彩笔闲书字，斜指瑶阶笑打钱。炉面试香添麝炷，舌头轻点贴金钿。象床珍簟宫棋处，拈定文楸占角边。
题兴化高田院桥亭:到此溪亭上，浮生始觉非。野僧还惜别，游客亦忘归。月满千岩静，风清一磬微。何时脱尘役，杖履愿相依。
游九鲤湖:仄径倾崖不可通，湖岚林霭共溟蒙。九溪瀑影飞花外，万树春声细雨中。覆石云闲丹灶冷，采芝人去洞门空。我来不乞邯郸梦，取醉聊乘郑国风。
喜韩少府见访:忽闻梅福来相访，笑著荷衣出草堂。儿童不惯见车马，走入芦花深处藏。
望夫石:何代提戈去不还，独留形影白云间。肌肤销尽雪霜色，罗绮点成苔藓斑。江燕不能传远信，野花空解妒愁颜。近来岂少征人妇，笑采蘼芜上北山。
锦带佩吴钩:带剑谁家子，春朝紫陌游。结边霞聚锦，悬处月随钩。彩缕回文出，雄芒练影浮。叶依花里艳，霜向锷中秋。的皪宜骢马，斓斒映绮裘。应须待报国，一刎月支头。
寒食日献郡守:入门堪笑复堪怜，三径苔荒一钓船。惭愧四邻教断火，不知厨里久无烟。
春晴:楚国多春雨，柴门喜晚晴。幽人临水坐，好鸟隔花鸣。野色临空阔，江流接海平。门前到溪路，今夜月分明。
秋晚途次:秋色满行路，此时心不闲。孤贫游上国，少壮有衰颜。众鸟已归树，旅人犹过山。萧条远林外，风急水潺潺。
再游巾子山寺:灵江江上帻峰寺，三十年来两度登。野鹤尚巢松树遍，竹房不见旧时僧。
三游巾子山寺感述:清秋绝顶竹房开，松鹤何年去不回。惟有前峰明月在，夜深犹过半江来。
吟叙:历代兴亡亿万心，圣人观古贵知今。古今成败无多事，月殿花台幸一吟。
春秋战国门。田文:下客常才不足珍，谁为狗盗脱强秦。秦关若待鸡鸣出，笑杀临淄土偶人。
春秋战国门。冯讙:兔窟穿成主再兴，辈流狐伏敢骄矜。冯讙不是无能者，要试君心欲展能。
春秋战国门。孙武:理国无难似理兵，兵家法令贵遵行。行刑不避君王宠，一笑随刀八阵成。
春秋战国门。樊姬:侧影频移未退朝，喜逢贤相日从高。当时不有樊姬问，令尹何由进叔敖。
春秋战国门。淳于髡:穰穰何祷手何赍，一呷村浆与只鸡。以少求多诚可笑，还如轻币欲全齐。
春秋战国门。百里奚:船骥由来是股肱，在虞虞灭在秦兴。裁量何异刀将尺，只系用之能不能。
春秋战国门。王孙满:九牧金熔物像成，辞昏去乱祚休明。兴亡在德不在鼎，楚子何劳问重轻。
秦门。赵高:赵高胡亥速天诛，率土兴兵怨毒痡。丰沛见机群小吏，功成儿戏亦何殊。
晋门。惠帝:蛙鸣堪笑问官私，更劝饥人食肉糜。蒙昧万机犹妇女，寇戎安得不纷披。
六朝门。再吟:兴亡何故遽环回，汤纣身为事可哀。莫是自长嫌胜己，蔽贤犹执匹夫才。
上清辞五首:入海浮生汗漫秋，紫皇高宴五云楼。霓裳曲罢天风起，吹散仙香满十洲。楼锁彤霞地绝尘，碧桃花发九天春。东皇近日慵游宴，闲煞瑶池五色麟。上清仙路有丹梯，影响行人到即迷。不会无端个渔父，阿谁教入武陵溪。本来方朔是真仙，偶别丹台未得还。何事玉皇消息晚，忍教憔悴向人间。新拜天官上玉都，紫皇亲授五灵符。群仙个个来相问，人世风光似此无。
读三国志:有国由来在得贤，莫言兴废是循环。武侯星落周瑜死，平蜀降吴似等闲。
山舍偶题:门掩松萝一径深，偶携藜杖出前林。谁知尽日看山坐，万古兴亡总在心。
登昭福寺楼:旅怀秋兴正无涯，独倚危楼四望赊。谷变陵迁何处问，满川空有旧烟霞。
津亭:津亭欲阕戒棠舟，五两风来不暂留。西北浮云连魏阙，东南初日满秦楼。层城渺渺人伤别，芳草萋萋客倦游。平乐旧欢收不得，更凭飞梦到瀛洲。
贫女:难把菱花照素颜，试临春水插花看。木兰船上游春子，笑把荆钗下远滩。
星回节游避风台与清平官赋:避风善阐台，极目见藤越。悲哉古与今，依然烟与月。自我居震旦，翊卫类夔契。伊昔颈皇运，艰难仰忠烈。不觉岁云暮，感极星回节。元昶同一心，子孙堪贻厥。
星回节避风台骠信命赋:法驾避星回，波罗毗勇猜。河润冰难合，地暖梅先开。下令俚柔洽，献賝弄栋来。愿将不才质，千载侍游台。
南隐游泉山:名山狎招隐，俗外远相求。还如倒景望，忽似阆风游。临崖俯大壑，披雾仰飞流。岁积松方偃，年深椿欲秋。野花开石镜，云叶掩山楼。何须问方士，此处即瀛洲。
王泽岭遭洪水:地籁风声急，天津云色愁。悠然万顷满，俄尔百川浮。还似金堤溢，翻如碧海流。惊涛遥起鹭，回岸不分牛。徒知怀赵景，终是倦阳侯。木梗诚无托，芦灰岂暇求。思得乘槎便，萧然河汉游。
登白马山护明寺:名岳标形胜，危峰远郁纡。成象建环极，大壮阐规模。层台耸灵鹫，高殿迩阳乌。暂同游阆苑，还类入仙都。三休开碧岭，万户洞金铺。摄心罄前礼，访道挹中虚。遥瞻尽地轴，长望极天隅。白云起梁栋，丹霞映栱栌。露花疑濯锦，泉月似沉珠。今日桃源客，相雇失归涂。
和许给事伤牛尚书:名臣不世出，百工之所求。况乃非常器，遭逢兴运秋。符彩照千里，铨衡综九流。经纶资百物，樽俎寄皇猷。韶濩倾复理，典礼紊还修。虽贞栋梁任，兼好艺文游。伫闻和鼎实，行当奉介丘。高衢翻税驾，阅水遽迁舟。传呼更何日，曳履闻无由。归魂藐修路，征棹舣邗沟。林薄长风惨，江上寒云愁。夜台终不曙，遗芳徒自留。
登楼望月二首:圆月当新霁，高楼见最明。素波流粉壁，丹桂拂飞甍。下瞰千门静，旁观万象生。梧桐窗下影，乌鹊槛前声。啸逸刘琨兴，吟资庾亮情。游人莫登眺，迢递故乡程。皎洁三秋月，巍峨百丈楼。下分征客路，上有美人愁。帐卷芙蓉带，帘褰玳瑁钩。倚窗情渺渺，凭槛思悠悠。未得金波转，俄成玉箸流。不堪三五夕，夫婿在边州。
赠罗隐:平日时风好涕流，谗书虽盛一名休。寰区叹屈瞻天问，夷貊闻诗过海求。向夕便思青琐拜，近年寻伴赤松游。何当世祖从人望，早以公台命卓侯。
哭赵州和尚二首:师离□水动王侯，心印光潜麈尾收。碧落雾霾松岭月，沧溟浪覆济人舟。一灯乍灭波旬喜，双眼重昏道侣愁。纵是了然云外客，每瞻瓶几泪还流。佛日西倾祖印隳，珠沈丹沼月沈辉。影敷丈室炉烟惨，风起禅堂松韵微。只履乍来留化迹，五天何处又逢归。解空弟子绝悲喜，犹自潸然对雪帏。
宫词百首:紫燎光销大驾归，御楼初见赭黄衣。千声鼓定将宣赦，竿上金鸡翅欲飞。北阙晴分五凤楼，嵩山秀色护神州。洛河自契千年运，更拟波中出九畴。中兴殿上晓光融，一炷天香舞瑞风。百辟虔心齐稽首，卷帘遥见御衣红。日和风暖御楼时，万姓齐瞻八彩眉。瑞气祥烟笼细仗，閤门宣赦四方知。凤吹鸾歌晓日明，丰年观稼出神京。封人争献南山寿，五色云中御辇平。圣主临轩待晓时，穿花宫漏正迟迟。鸡人一唱乾坤晓，百辟分班俨羽仪。朦胧西月照池亭，初夜椒房掩画屏。宫女相呼有何事，上楼同看老人星。红泥椒殿缀珠珰，帐蹙金龙窣地长。红兽慢然天色暖，凤炉时复爇沈香。九重楼殿簇丹青，高柳含烟覆井亭。宫内不知今日几，自来阶下数尧蓂。寝殿香浓玉漏严，云随凉月下西南。帐前宫女低声道，主上还应梦傅岩。绕殿钩阑压玉阶，内人轻语凭葱苔。皆言明主垂衣理，不假朱云傍槛来。颟顸冰面莹池心，风刮瑶阶腊雪深。怪得宫中无兽炭，步摇钗是辟寒金。兰殿春融自靘笙，玉颜风透象纱明。金簧如语莺声滑，可使云和独得名。兰烛时将凤髓添，寒星遥映夜光帘。龙楼露著鸳鸯瓦，谁近螭头掷玉签。玉甃莲池春水平，小鱼双并锦鳞行。内中知是黄河样，九曲今年彻底清。真珠帘外静无尘，耿耿凉天景象新。金殿夜深银烛晃，宫嫔来奏月重轮。鱼犀月掌夜通头，自著盘莺锦臂鞲。多把沈檀配龙麝，宫中掌浸十香油。香云双飐玉蝉轻，侍从君王苑里行。嘉瑞忽逢连理木，一时跪拜贺文明。金鸾双立紫檀槽，暖殿无风韵自高。含笑试弹红蕊调，君王宣赐酪樱桃。斑簟如霞可殿铺，更开新进瑞莲图。谁人筑损珊瑚架，子细看时认沥苏。金盆初晓洗纤纤，银鸭香焦特地添。出户忽看春雪下，六宫齐卷水晶帘。暖金盘里点酥山，拟望君王子细看。更向眉中分晓黛，岩边染出碧琅玕。云母屏前绣柱衣，龙床闲卷谏书帏。黄金槛外螭头活，日照红兰露未晞。楼西残月尚胧明，中禁鸡人报晓声。清旦司天台进状，夜来晴霁泰阶平。纤辔摩轩响佩环，银台门外集鸳鸾。三钟五鼓祥烟敛，日照仙人捧露盘。司膳厨中也禁烟，春宫相对画秋千。清明节日颁新火，蜡炬星飞下九天。宫木交芳色尽深，和风轻舞早莺吟。侍臣不异东方朔，应喜仙桃满禁林。贡橘香匀□□容，星光初满小金笼。近臣押赐诸王宅，拜了方开敕字封。献寿朝元欲偃戈，航深梯险竞骈罗。若论万国来朝日，比并涂山更较多。艳阳风景簇神州，杏蕊桃心照凤楼。遥望青青河畔草，几多归马与休牛。銮舆观稼晚方归，日月旗中见御衣。万姓焚香惟顶礼，瑞云随伞入宫闱。宫庭皆应紫微垣，壮丽宸居显至尊。赤子颙颙瞻父母，已将仁德比乾坤。三农皆已辟田畴，又见金门出土牛。块雨条风符圣化，嘉禾看却报新秋。进食门前水陆陈，大官斋洁贡时新。明君宵旰分甘处，便索金盘赐重臣。层台金碧惹红霞，仙掌亭亭对月华。昨夜盘中甘露满，婕妤争去奏官家。水殿垂帘冷色凝，一床珍簟展春冰。才人侍立持团扇，金缕双龙贴碧藤。香鸭烟轻爇水沈，云鬟闲坠凤犀簪。珠帘半卷开花雨，又见芭蕉展半心。莺锦蝉罗撒麝脐，狻猊轻喷瑞烟迷。红酥点得香山小，卷上珠帘日未西。锦褥花明满殿铺，宫娥分坐学樗蒲。欲教官马冲关过，咒愿纤纤早掷卢。小楼花簇钿山低，金雉双来蹋马齐。夸向傍人能彩戏，朝来赢得鹭鸶犀。红鬃白马嫩龙飞，天厩供来入紫微。遥见玉阶嘶不已，应缘认得赭黄衣。班定千牛立受宣，佩刀搢笏凤墀前。一声不坐祥云合，鸳鹭依行拜两边。三殿香浓晓色来，祥鸾威凤待门开。锵金佩玉趋丹陛，总是和羹作砺才。两番供奉打球时，鸾凤分厢锦绣衣。虎骤龙腾宫殿响，骅骝争趁一星飞。凤池冰泮岸莎匀，柳眼花心雪里新。都是九重和暖地，东风先报禁园春。紫气氤氲满帝都，映楼明月锁金铺。银泥殿里嫌红烛，教近龙床著火珠。地衣初展瑞霞融，绣帽金铃舞舜风。吹竹弹丝珠殿响，坠仙双降五云中。锦策匀铺寒玉齐，星锤高运日通犀。铿金曲罢春冰碎，跪拜君王粉面低。珠帘静卷水亭凉，玉蕊风飘小槛香。几处按歌齐入破，双双雏燕出宫墙。宫娥解禊艳阳时，鹢舸兰桡满凤池。春水如蓝垂柳醉，和风无力袅金丝。白玉阶前菊蕊香，金杯仙酝赏重阳。层台云集梨园乐，献寿声声祝万康。天籁吟风社燕归，渚莲香老碧苔肥。夜来霜坠梧桐叶，诸殿平明进御衣。炉爇香檀兽炭痴，真珠帘外雪花飞。六宫进酒尧眉寿，舞凤盘龙满御衣。云行风静早秋天，竞绕盆池蹋采莲。罨画披袍从窣地，更寻宫柳看鸣蝉。阑珊星斗缀珠光，七夕宫嫔乞巧忙。总上穿针楼上去，竞看银汉洒琼浆。宝瑟凄锵夜漏馀，玉阶闲坐对蟾蜍。秋光寂历银河转，已见宫花露滴疏。春风金袅万年枝，簇白团红烂熳时。宫女竞思游御苑，大家齐奏圣人知。乾文初见泰阶平，日月常遵阁道行。昨夜仰观垂象正，拱辰星宿转分明。锵锵济济赴延英，渐近重瞳目转明。君圣臣贤鱼水契，鸿基须贺永清平。天厩骖騑集嫩龙，雪光相照晓嘶风。昂头步步金鞍稳，掌扇花前御路中。金吾细仗俨威仪，圣旨凝旒对远夷。晓日曈曨瞻玉案，丁冬环珮满彤墀。正旦垂旒御八方，蛮夷无不奉梯航。群臣舞蹈称觞处，雷动山呼万岁长。圣主躬耕在籍田，公卿环卫待丰年。五风十雨馀粮在，金殿惟闻奏舜弦。圣日垂科委所司，英才咸喜遇明时。春官进榜莺离谷，月殿香残桂魄枝。天街香满瑞云生，红伞凝空景日明。先遣五坊排猎骑，为民除害出神京。内宴初开锦绣攒，教坊齐奏万年欢。箫韶响亮春云合，日照尧阶舞瑞鸾。视草词臣直玉堂，对来新赐锦袍香。班资最在云霄上，长是先迎日月光。玉殿朦胧散晓光，金龙高喷九天香。摵鞭声定初开扇，百辟齐呼万岁长。五色卿云覆九重，香烟高舞御炉中。含元殿里行仁德，四海车书已混同。欲封丹诏紫泥香，朱篆龙文御印光。汗涣丝纶出丹禁，便从天上凤衔将。越溪姝丽入深宫，俭素皆持马后风。尽道君王修圣德，不劳辞辇与当熊。早梅初向雪中明，风惹奇香粉蕊轻。谁道落花堪靧面，竞来枝上采繁英。暖殿奇香馥绮罗，窗间初学绣金鹅。才经冬至阳生后，今日工夫一线多。金井澄泉玉液香，琉璃深殿自清凉。温汤头进瓜初熟，后至宫嫔未得尝。绣闼雕甍列锦闺，珍奇惟待凤凰栖。杏梁烜赫晴霞展，时见空虚坠燕泥。龙凤金鞍软玉鞭，雪花光照锦连乾。驾头直指西郊去，晓日寒生讲武天。戛云楼上定风盘，雀跃猿跳总不难。要对君王逞轻捷，御楼时拟上鸡竿。停稳春衫窣地长，通天犀带缀金章。近臣衔命离丹禁，高捧恩波洒万方。垂黎玉押春帘卷，不夜珠楼晓鉴开。袍裤宫人走迎驾，东风吹送御香来。金吾勘契自通官，楼上初闻唱刻闲。金殿香高初唤仗，数行鸳鹭各趋班。螺髻凝香晓黛浓，水精鸂鶒飐轻风。金钗斜戴宜春胜，万岁千秋绕鬓红。缕金团扇对纤絺，正是深宫捧日时。要对君王说幽意，低头佯念婕妤诗。结金冠子学梳蝉，碾玉蜻蜓缀鬓偏。寝殿垂帘悄无事，试香闲立御炉前。金马词臣夜受宣，授毫交直八花砖。白麻草了初呈进，称旨丝纶下九天。平明光政便门开，已见忠臣早入来。自是枢机符造化，大罗天上曜三台。红罗窗里绣偏慵，亸袖闲隈碧玉笼。兰殿春晴鹦鹉睡，结条钗飐落花风。晓光初入右银台，鸳鹭分班启沃来。如水如鱼何际会，尽言金鼎得盐梅。立名金马近尧阶，尽是家传八斗才。麻尾尚犹龙字湿，便从天上凤衔来。狻猊镇角舞筵张，鸾凤花分十六行。轻动玉纤歌遍慢，时时偷眼看君王。边藩□宴贺休征，细仗初排舜日明。坐定两军呈百戏，乐臣低折贺升平。碧罗冠子簇香莲，结胜双衔利市钱。花下贪忙寻百草，不知遗却蹙金蝉。兰省初除傅粉郎，静端霜简入鸳行。明庭转制浑无事，朝下空馀鸡舌香。采访宁遗草泽人，诏搜无不降蒲轮。集贤殿里开炉冶，待把黄金铸重臣。红玉纤纤捧暖笙，绛唇呼吸引春莺。霓裳曲罢君王笑，宜近前来与改名。绣额朱门插艾人，羞将角黍近香唇。平明朝下夸宣赐，五色香丝系臂新。芙蓉冠子水精簪，闲对君王理玉琴。鹭颈莺唇胜仙子，步虚声细象窗深。金马门开侍从归，御香犹惹赐来衣。晓光满院金鱼冷，红药花擎宿露飞。便殿朝回卸玉簪，竞来芳槛摘花心。风和难捉花中蝶，却向窗间弄绣针。君王朝下未梳头，长晕残眉侍鉴楼。扼臂交光红玉软，起来重拟理箜篌。九重天上实难知，空遣微臣役梦思。葵藿一心期捧日，强搜狂斐拟宫词。
题鹰猎兔画:虽是丹青物，沈吟亦可伤。君夸鹰眼疾，我悯兔心忙。岂动骚人兴，惟增猎客狂。鲛绡百馀尺，争及制衣裳。
醴泉院:万山岚霭簇洋城，数处禅斋尽有名。古柏八株堆翠色，灵泉一派逗寒声。暂游颇爱闲滋味，久住翻嫌俗性情。珍重支公每相勉，我于儒行也修行。
兴势观:山名兴势镇梁洋，俨有真风福此方。瘦柏握盘笼殿紫，灵泉澄洁浸花香。暂游颇爱闲人少，久住翻嫌白日忙。只向五千文字内，愿成金骨住仙乡。
洋川:华夷图上见洋川，知在青山绿水边。官闲最好游僧舍，江近应须买钓船。
题孤云绝顶淮阴祠:一握寒天古木深，路人犹说汉淮阴。孤云不掩兴亡策，两角曾悬去住心。不是冕旒轻布素，岂劳丞相远追寻。当时若放还西楚，尺寸中华未可侵。
贺王溥入相:一战文场拔赵旗，便调金鼎佐无为。白麻骤降恩何极，黄发初闻喜可知。跋敕案前人到少，筑沙堤上马归迟。立班始得遥相见，亲洽争如未贵时。
游灵溪观:云藏宝殿风尘外，粉壁松轩入看初。话久仙童颜色老，病来玄鹤羽毛疏。樵翁接引寻红术，道士留连说紫书。不为壮心降未得，便堪从此玩清虚。
冬日原居酬光上人见访:吾道丧已久，吾师何此来。门无尘事闭，卷有国风开。野迥霜先白，庭荒叶自堆。寒暄吟罢后，犹喜话天台。
怀三茅道友:尘事何年解客嘲，十年容易到三茅。长思碧洞云窗下，曾借黄庭雪夜抄。丹桂有心凭至论，五峰无信问深交。杏坛仙侣应相笑，只为浮名未肯抛。
陪游凤凰台献诗:嵯峨压洪泉，岝峉撑碧落。宜哉秦始皇，不驱亦不凿。上有布政台，八顾背城郭。山蹙龙虎健，水黑螭蜃作。白虹欲吞人，赤骥相煿爆。画栋泥金碧，石路盘墝埆。倒挂哭月猿，危立思天鹤。凿池养蛟龙，栽桐栖鸑鷟。梁间燕教雏，石罅蛇悬壳。养花如养贤，去草如去恶。日晚严城鼓，风来萧寺铎。扫地驱尘埃，剪蒿除鸟雀。金桃带叶摘，绿李和衣嚼。贞竹无盛衰，媚柳先摇落。尘飞景阳井，草合临春阁。芙蓉如佳人，回首似调谑。当轩有直道，无人肯驻脚。夜半鼠窸窣，天阴鬼敲啄。松孤不易立，石丑难安著。自怜啄木鸟，去蠹终不错。晚风吹梧桐，树头鸣嚗嚗。峨峨江令石，青苔何淡薄。不话兴亡事，举首思眇邈。吁哉未到此，褊劣同尺蠖。笼鹤羡凫毛，猛虎爱蜗角。一日贤太守，与我观橐籥。往往独自语，天帝相唯诺。风云偶不来，寰宇销一略。我欲烹长鲸，四海为鼎镬。我欲取大鹏，天地为矰缴。安得生羽翰，雄飞上寥廓。
句:青楼阿监应相笑，书记登坛又却回。
溧水无相寺赠僧:无相景幽远，山屏四面开。凭师领鹤去，待我挂冠来。药为依时采，松宜绕舍栽。林泉自多兴，不是效刘雷。
七岁吟:朝游沧海东，暮归何太速。只因骑折白龙腰，谪向人间三十六。
奉和圣制元日大雪登楼:恰当岁日纷纷落，天宝瑶花助物华。自古最先标瑞牒，有谁轻拟比杨花。密飘粉署光同冷，静压青松势欲斜。岂但小臣添兴咏，狂歌醉舞一家家。
早春寄怀:家山归未得，又是看春过。老觉光阴速，闲悲世路多。风和吹岸柳，雪尽见庭莎。欲向东溪醉，狂眠一放歌。
正月晦日:莫倦寻春去，都无百日游。更堪正月过，已是一分休。泉暖声才出，云寒势未收。晚来重作雪，翻为杏花愁。
闲游:携酒复携觞，朝朝一似忙。马谙频到路，僧借旧眠床。道胜他图薄，身闲白日长。扁舟动归思，高处见沧浪。
柏梁隔句韵诗:不喜长亭柳，枝枝拟送君。惟怜北窗□，树树解留人。圆缺都如月，东西只似云。愁看离席散，归盖动行尘。
春日金谷园:火急召亲宾，欢游莫厌频。日长徒似岁，花过即非春。晚雨来何定，东风自不匀。须知三个月，不是负芳晨。
金陵所居青溪草堂闲兴:窗外皆连水，杉松欲作林。自怜趋竞地，独有爱闲心。素壁题看遍，危冠醉不簪。江僧暮相访，帘卷见秋岑。
宿友人山居寄司徒相公:雨雪正霏霏，令人不忆归。地炉僧坐暖，山枿火声肥。隔纸烘茶蕊，移铛剥芋衣。知君在霄汉，此兴得还稀。郢客相寻夜，荒庭雪洒篙。虚堂看向曙，吟坐共忘劳。溪冻声全减，灯寒焰不高。他人莫相笑，未易会吾曹。
新竹:袅袅薰风软，娟娟湛露光。参差仙子仗，迤逦羽林枪。迥去侵花地，斜来破藓墙。箨干犹抱翠，粉腻若涂装。径曲茎难数，阴疏叶未长。懒嫌吟客倚，甘畏夏虫伤。映水如争立，当轩自著行。北亭尊酒兴，还为此君狂。
春雪:南国春寒朔气回，霏霏还阻百花开。全移暖律何方去，似误新莺昨日来。平野旋销难蔽草，远林高缀却遮梅。不知金勒谁家子，只待晴明赏帝台。
重戏和春雪寄沈员外:谁道江南要雪难，半春犹得倚楼看。却遮迟日偷莺暖，密洒西风借鹤寒。散漫不容梨艳去，轻明应笑玉华干。和来琼什虽无敌，且是侬家比兴残。
尊前:官为将相复何求，世路多端早合休。渐老更知春可惜，正欢唯怕客难留。雨催草色还依旧，晴放花枝始自由。莫厌百壶相劝倒，免教无事结闲愁。
蔷薇二首:万蕊争开照槛光，诗家何物可相方。锦江风撼云霞碎，仙子衣飘黼黻香。裛露早英浓压架，背人狂蔓暗穿墙。彩笺蛮榼旬休日，欲召亲宾看一场。拂檐拖地对前墀，蝶影蜂声烂熳时。万倍馨香胜玉蕊，一生颜色笑西施。忘归醉客临高架，恃宠佳人索好枝。将并舞腰谁得及，惹衣伤手尽从伊。
春雨二首:春霖未免妨游赏，唯到诗家自有情。花径不通新草合，兰舟初动曲池平。净缘高树莓苔色，饥集虚廊燕雀声。闲忆昔年为客处，闷留山馆阻行行。萧萧春雨密还疏，景象三时固不如，寒入远林莺翅重，暖抽新麦土膏虚。细蒙台榭微兼日，潜涨涟漪欲动鱼。唯称乖慵多睡者，掩门中酒览闲书。
和判官喜雨:去祷山川尚未还，云雷寻作远声寒。人情便似秋登悦，天色休劳夜起看。高槛气浓藏柳郭，小庭流拥没花坛。须知太守重墙内，心极农夫望处欢。
离阙下日感恩:二年尘冒处中台，喜得南归退不才。即路敢期皇子送，出关犹有御书来。未知天地恩何报，翻对江山思莫开。斜日苇汀凝立处，远波微飏翠如苔。
中春写怀寄沈彬员外:省从骑竹学讴吟，便殢光阴役此心。寓目不能闲一日，闭门长胜得千金。窗悬夜雨残灯在，庭掩春风落絮深。唯有故人同此兴，近来何事懒相寻。
闲出书怀:闲游何用问东西，寓兴皆非有所期。断酒只携僧共去，看山从听马行迟。溪田雨涨禾生耳，原野莺啼黍熟时。应有交亲长笑我，独轻人事鬓将衰。
惜花:淡淡西园日又垂，一尊何忍负芳枝。莫言风雨长相促，直是晴明得几时。心破只愁莺践落，眼穿唯怕客来迟。年年使我成狂叟，肠断红笺几首诗。
岁暮晚泊，望庐山不见，因怀岳僧呈察判:贪程只为看庐阜，及到停舟恨颇浓。云暗半空藏万仞，雪迷双瀑在中峰。林端莫辨曾游路，鸟际微闻向暮钟。长愧昔年招我入，共寻香社见芙蓉。
游栖霞寺:养花天气近平分，瘦马来敲白下门。晓色未开山意远，春容犹淡月华昏。琅琊冷落存遗迹，篱舍稀疏带旧村。此地几经人聚散，只今王谢独名存。
金山:不嗟白发曾游此，不叹征帆无了期。尽日凭阑谁会我，只悲不见韩垂诗。
游宋兴寺东岩:几年不到东岩下，旧住僧亡屋亦无。寒日萧条何物在，朽松经烧石池枯。
送八分书与友人，继以诗:跁跒为诗跁跒书，不封将去寄仙都。仙翁拍手应相笑，得似秦朝次仲无。
公子行:锦衣红夺彩霞明，侵晓春游向野庭。不识农夫辛苦力，骄骢蹋烂麦青春。
九日陪董内召登高:祝融峰下逢嘉节，相对那能不怆神。烟里共寻幽涧菊，樽前俱是异乡人。遥山带日应连越，孤雁来时想别秦。自古登高尽惆怅，茱萸休笑泪盈巾。
赠泉陵上人:暂把枯藤倚碧根，禅堂初创楚江濆。直疑松小难留鹤，未信山低住得云。草接寺桥牛笛近，日衔村树鸟行分。每来共忆曾游处，万壑泉声绝顶闻。
和人赠沈彬:冥鸿迹在烟霞上，燕雀休夸大厦巢。名利最为浮世重，古今能有几人抛。逼真但使心无著，混俗何妨手强抄。深喜卜居连岳色，水边竹下得论交。
秋晚野望:倚筇聊一望，何处是秦川。草色初晴路，鸿声欲暮天。
题华严寺木塔:六街晴色动秋光，雨霁凭高只易伤。一曲晚烟浮渭水，半桥斜日照咸阳。休将世路悲尘事，莫指云山认故乡。回首汉宫楼阁暮，数声钟鼓自微茫。
经旧游:暂到高唐晓又还，丁香结梦水潺潺。不知云雨归何处，历历空留十二山。
杨柳枝词五首:灵和风暖太昌春，舞线摇丝向昔人。何似晓来江雨后，一行如画隔遥津。彭泽初栽五树时，只应闲看一枝垂。不知天意风流处，要与佳人学画眉。暖傍离亭静拂桥，入流穿槛绿阴摇。不知落日谁相送，魂断千条与万条。春来绿树遍天涯，未见垂杨未可夸。晴日万株烟一阵，闲坊兼是莫愁家。十首当年有旧词，唱青歌翠几无遗。未曾得向行人道，不谓离情莫折伊。
句:游子未归去，野花愁破心。划多灰渐冷，坐久席成痕。结宇孤峰上，安禅巨浪间。分开朝海浪，留住过江云。划多灰杂苍虬迹，坐久烟消宝鸭香。
秋日:秋含砧杵捣斜阳，笛引西风颢气凉。薜荔惹烟笼蟋蟀，芰荷翻雨泼鸳鸯。当年酒贱何妨醉，今日时难不易狂。肠断旧游从一别，潘安惆怅满头霜。
麻姑山:绀殿松萝太古山，仙人曾此话桑田。闲倾云液十分日，已过浮生一万年。花洞路中逢鹤信，水帘岩底见龙眠。我来游礼酬心愿，欲共怡神契自然。
赠王定保:仙桂曾攀第一枝，薄游湘水阻佳期。皋桥已失齐眉愿，萧寺行逢落发师。废苑露寒兰寂寞，丹山云断凤参差。闻公已有平生约，谢绝女萝依兔丝。
再过金陵:玉树歌终王气收，雁行高送石城秋。江山不管兴亡事，一任斜阳伴客愁。
游西山龙泉禅寺:叠献层峰坐可观，枕门流水更潺湲。晓钟声彻洞溪远，夏木影笼轩槛寒。幽径乍寻衣屦润，古堂频宿梦魂安。因嗟城郭营营事，不得长游空鬓残。
游西禅:远岫当轩列翠光，高僧一衲万缘忘。碧松影里地长润，白藕花中水亦香。云自雨前生净石，鹤于钟后宿长廊。游人恋此吟终日，盛暑楼台早有凉。
僻居秋思寄友人:门巷秋归更寂寥，雨余闲砌委兰苗。梦回月夜虫吟壁，病起茅斋药满瓢。泽国旧游关远思，竹林前会负佳招。身名未立犹辛苦，何许流年晚鬓凋。
寄落星史虚白处士:白云峰下古溪头，曾与提壶烂熳游。登阁共看彭蠡水，围炉相忆杜陵秋。棋玄不厌通高品，句妙多容隔岁酬。别后相思时一望，暮山空碧水空流。
闻杜牧赴阙:旧隐匡庐一草堂，今闻携策谒吾皇。峡云难卷从龙势，古剑终腾出土光。开翅定期归碧落，濯缨宁肯问沧浪。他时得意交知仰，莫忘裁诗寄钓乡。
林居喜崔三博远至:几日区区在远程，晚烟林径喜相迎。姿容虽有尘中色，巾屦犹多岳上清。野石静排为坐榻，溪茶深煮当飞觥。留连话与方经宿，又欲携书别我行。
龙潭张道者:碧洞幽岩独息心，时人何路得相寻。养生不说凭诸药，适意惟闻在一琴。石径扫稀山藓合，竹轩开晚野云深。他年功就期飞去，应笑吾徒多苦吟。
寄张学士洎:不知何处好消忧，公退携壶即上楼。职事久参侯伯幕，梦魂长绕帝王州。黄山向晚盈轩翠，黟水含春绕槛流。遥想玉堂多暇日，花时谁伴出城游？
游子吟:栖乌喜林曙，惊蓬伤岁阑。关河三尺雪，何处是天山。朔风无重衣，仆马饥且寒。惨戚别妻子，迟回出门难。男儿值休明，岂是长泥蟠。何者为木偶，何人侍金銮。郁郁守贫贱，悠悠亦无端。进不图功名，退不处岩峦。穷通在何日，光景如跳丸。富贵苦不早，令人摧心肝。誓期春之阳，一振摩霄翰。
海昌望月:何处无今夕，岂期在海头。贾客不爱月，婵娟闲沧洲。浩然伤岁华，独望湖边楼。烟岛青历历，蓝田白悠悠。谁无破镜期，繄我信虚舟？谁无桂枝念，繄我方摧輈？始见弯环春，又逢团圆秋。莫厌绫扇夕，百年多银钩。金盘谁雕镌，玉窟难冥搜。重轮运时节，三五不自由。疑抛云上锅，欲搂天边球。孀居应寒冷，捣药青冥愁。兔子树下蹲，虾蟆池中游。如何名金波，不共水东流。天花辟膻腥，野云无边陬。蚌蛤乘大运，含珠相对酬。夜鹊思南乡，露华清东瓯。百宝安可觑，老龙锁深湫。究究如情人，盗者即仇雠。海涯上皎洁，九门更清幽。亭亭劝金尊，夜久喘吴牛。夷俗皆轻掷，北山思今游。雁声故乡来，客泪堕南洲。平生烟霞志，读书觅封侯。四海尚白身，岂无故乡羞。壈坎何足叹，壮如水中虬。猎猎谷底兰，摇摇波上鸥。中途丧资斧，两地生繁忧。一杯太阴君，鹪鹩岂无求。明日将片叶，三山东南浮。
蒲门戍观海作:廓落溟涨晓，蒲门郁苍苍。登楼礼东君，旭日生扶桑。毫厘见蓬瀛，含吐金银光。草木露未晞，蜃楼气若藏。欲游蟠桃国，虑涉魑魅乡。徐市惑秦朝，何人在岩廊。惜哉千童子，葬骨于眇茫。恭闻槎客言，东池接天潢。即此聘牛女，曰祈长寿方。灵津水清浅，余亦慕修航。
番禺道中作:博罗程远近，海塞愁先入。瘴雨出虹蝀，蛮江渡山急。常闻岛夷俗，犀象满城邑。雁至草犹春，潮回樯半湿。丹丘凤凰隐，水庙蛟龙集。何处树能言，几乡珠是泣。千年赵佗国，霸气委原隰。龌龊笑终军，长缨祸先及。
题僧院紫竹:喜游蛟井寺，复见炎州竹。杳霭万丈间，啸风清独速。江南正霜霰，吐秀弄颛顼。似瑞惊坚贞，如魔试金粟。笋非孝子泣，文异湘灵哭。金碧谁与邻，萧森自成族。新闻赤帝种，子落毛人谷。远祖赐鹪鹏，遗芳遍南陆。对烟苏麻丑，夹涧筼筜伏。美誉动丹青，瑰姿艳秦蜀。因缘鹿苑识，想像蛇丘劚。几叶别黄茅，何年依白足。龙树蛰一花，砌瑶扫云屋。色静曼仙花，名高给孤独。青葱太子树，洒落观音目。法雨每沾濡，玉毫时照烛。离居鸾节变，住冷金颜缩。岂念葛陂荣，幸无祖父辱。光摇水精串，影送莲花轴。江鹜日相寻，野鹗时寄宿。幽香入茶灶，静翠直棋局。肯羡垣上蒿，自多篱下菊。从来道生一，况伴龟藏六。栖托讵星回，檀栾已云矗。霞杯传缥叶，羽管吹紫玉。久绝钓竿歌，聊裁竹枝曲。愧生黄金地，千秋为师绿。
早发始兴:云里山已曙，舟中火初爇。绿浦待行桡，玄猿催落月。沿流信多美，况复秋风发。挂席借前期，晨鸡莫嘲哳。
寄元孚道人:梵宇章句客，佩兰三十年。长乘碧云马，时策翰林鞭。曩事五岳游，金衣曳祥烟。高攀桐君手，左倚鸑鷟肩。哭玉秋雨中，摘星春风前。横輈截洪偃，凭几见广宣。尔来寤华胥，石壁孤云眠。龙降始得偈，龟老方巢莲。内殿无文僧，驺虞谁能牵。因之问楚水，吊屈几潺湲。
避世翁:海上一蓑笠，终年垂钓丝。沧洲有深意，冠盖何由知。直钩不营鱼，蜗室无妻儿。渴饮寒泉水，饥餐紫朮芝。鹤发披两肩，高怀如澄陂。尝闻仙老言，云是古鸱夷。石窦閟雷雨，金潭养蛟螭。乘槎上玉津，骑鹿游峨嵋。以人为语默，与世为雄雌。兹焉乃磻溪，豹变应须时。自古隐沦客，无非王者师。
西川座上听金五云唱歌:蜀王殿上华筵开，五云歌从天上来。满堂罗绮悄无语，喉音止驻云裴回。管弦金石还依转，不随歌出灵和殿。白云飘飖席上闻，贯珠历历声中见。旧样钗篦浅淡衣，元和梳洗青黛眉。低丛小鬓腻髟杏委，碧牙镂掌山参差。曲终暂起更衣过，还向南行座头坐。低眉欲语谢贵侯，檀脸双双泪穿破。自言本是宫中嫔，武皇改号承恩新。中丞御史不足比，水殿一声愁杀人。武皇铸鼎登真箓，嫔御蒙恩免幽辱。茂陵弓剑不得亲，嫁与卑官到西蜀。卑官到官年未周，堂衡禄罢东西游。蜀江水急驻不得，复此萍蓬二十秋。今朝得侍王侯宴，不觉途中妾身贱。愿持卮酒更唱歌，歌是伊州第三遍。唱著右丞征戍词，更闻闺月添相思。如今声韵尚如在，何况宫中年少时。五云处处可怜许，明朝道向褒中去。须臾宴罢各东西，雨散云飞莫知处。
飞龙引:有熊之君好神仙，餐霞炼石三千年。一旦黄龙下九天，骑龙枿枿升紫烟。万姓攀髯髯堕地，啼呼弓剑飘寒水。紫鸾八九堕玉笙，金镜空留照魑魅。羽幢褵褷银汉秋，六宫望断芙蓉愁。应龙下挥中园笑，泓泓水绕青苔洲。瑞风飒遝天光浅，瑶阙峨峨横露苑。沆瀣楼头紫凤歌，三株树下青牛饭。鸿胧九阙相玉皇，钧天乐引金华郎。散花童子鹤衣短，投壶姹女蛾眉长。彤庭侍宴瑶池席，老兔春高桂宫白。蓬莱下国赐分珪，阿母金桃容小摘。仙流万缄虫篆春，三十六洞交风云。千年小兆一蝉蜕，丹台职亚扶桑君。金乌试浴青门水，下界蜉蝣几回死。
独摇手:汉宫新燕矜蛾眉，春台艳妆莲一枝。迎春侍宴瑶华池，游龙七盘娇欲飞。冶袖莺鸾拂朝曦，摩烟袅雪金碧遗。愁鸿连翾蚕曳丝，飒遝明珠掌中移。仙人龙凤云雨吹，朝哀暮愁引哑咿。鸳鸯翡翠承宴私，南山一笑君无辞。仙蛾泣月清露垂，六宫烧烛愁风欷。
小笛弄:一尺玲珑握中翠，仙娥月浦呼龙子。五夜流珠粲梦卿，九青鸾倚洪崖醉。丹穴饥儿笑风雨，娲皇碧玉星星语。蛇蝎愁闻骨髓寒，江山恨老眠秋雾。绮席鸳鸯冷朱翠，星流露泫谁驱使。江南一曲罢伶伦，芙蓉水殿春风起。
将进酒:金尊莫倚青春健，龌龊浮生如走电。琴瑟盘倾从世珠，黄泥局泻流年箭。麻姑爪秃瞳子昏，东皇肉角生鱼鳞。灵鳌柱骨半枯朽，骊龙德悔愁耕人。周孔蓍龟久沦没，黄蒿谁认贤愚骨。兔苑词才去不还，兰亭水石空明月。姮娥弄箫香雨收，江滨迸瑟鱼龙愁。灵芝九折楚莲醉，翾风一叹梁庭秋。醁亚蛮觥奉君寿，玉山三献春红透。银鸭金鹅言待谁，隋家岳渎皇家有。珊瑚座上凌香云，凤□龙炙猩猩唇。芝兰此日不倾倒，南山白石皆贤人。文康调笑麒麟起，一曲飞龙寿天地。
钱塘对酒曲:风天雁悲西陵愁，使君红旗弄涛头。东海神鱼骑未得，江天大笑闲悠悠。嵯峨吴山莫夸碧，河阳经年一宵白。南州彩凤为君生，古狱愁蛇待恩泽。三清羽童来何迟，十二玉楼胡蝶飞。炎荒翡翠九门去，辽东白鹤无归期。鸱夷公子休悲悄，六鳌如镜天始老。尊前事去月团圆，琥珀无情忆苏小。
赠别离:碧玉飞天星坠地，玉剑分风交合水。杨柳听歌莫向隅，鸡鸣一石留髡醉。蹄轮送客沟水东，月娥挥手崦嵫峰。蛮天列嶂俨相待，风官扫道迎游龙。天姥剪霞铺晓空，漴漴大帝开明宫。文鲸掉尾四海通，分明瀑布收灵桐。山妖水魅骑旋风，魇梦啮魂黄瘴中。借君朗鉴入崆峒，灵光草照闲花红。
渡浙江:适越一轻艘，凌兢截鹭涛。曙光金海近，晴雪玉峰高。静寇思投笔，伤时欲钓鳌。壮心殊未展，登涉漫劳劳。
投赠福建路罗中丞:越艳新谣不厌听，楼船高卧静南溟。未闻建水窥龙剑，应喜家山接女星。三捷楷模光典策，一生封爵笑丹青。皇恩几日西归去，玉树扶疏正满庭。
闽中送任畹端公还京:燕台下榻玉为人，月桂曾输次第春。几日酬恩坐炎瘴，九秋高驾拂星辰。汉庭凤进鹓行喜，隋国珠还水府贫。多少嘉谟奏风俗，斗牛孤剑在平津。
经徐稚墓:郏鄏妖兴炎汉衰，先生南国卧明夷。凤凰屡降玄纁礼，琼石终藏烈火诗。禁掖衣冠加宋鹊，湖山耕钓没尧时。千年垄树何人哭，寂寞苍苔内史碑。
登宝历寺阁:金碧高层世界空，凭蜺长啸八蛮风。横轩水壮蛟龙府，倚栋星开牛斗宫。三楚故墟残景北，六朝荒苑断山东。不堪怀古劳悲笑，安得鹏抟颢气中。
谪仙吟赠赵道士:汗漫东游黄鹤雏，缙云仙子住清都。三元麟凤推高座，六甲风雷閟小壶。日月暗资灵寿药，山河拟作化生符。若为失意居蓬岛，鳌足尘飞桑树枯。
圣帝击壤歌四十声:百六承尧绪，艰难土运昌。太虚横彗孛，中野斗豺狼。帝曰更吾嗣，时哉忆圣唐。英星垂将校，神岳诞忠良。炼石医元气，屠鳌正昊苍。扫原铺一德，驱祲立三光。大道重苏息，真风再发扬。芟夷逾旧迹，神圣掩前王。郊酒酣寥廓，鸿恩受渺茫。地图龟负出，天诰凤衔将。杂贡来山峙，群夷入雁行。紫泥搜海岱，鸿笔富岩廊。鹰象敷宸极，寰瀛作瑞坊。泥丸封八表，金镜照中央。构殿基麟趾，开藩表凤翔。銮舆亲稼穑，朱幌务蚕桑。戎羯输天马，灵仙侍玉房。宫仪水蒐甲，门卫绿沈枪。陶铸超三古，车书混万方。时巡望虞舜，蒐狩法殷汤。化合讴谣满，年丰鬼蜮藏。政源归牧马，公法付神羊。宝鼎无灵应，金瓯肯破伤。封山昭茂绩，祠执答嘉祥。在昔宫闱僭，仍罹羿浞殃。牝鸡何譈讠万，猘犬漫劻勷。苗祷三灵怒，桓偷九族亡。鲸鲵寻挂网，魑魅旋投荒。松柏霜逾翠，芝兰露更香。圣谟流祚远，仙系发源长。岛屿征徭薄，漪澜泛稻凉。凫鱼餍餐啖，荷薜足衣裳。寤寐华胥国，嬉游太素乡。鹰鹯飞接翼，忠孝住连墙。有叟能调鼎，无媒隐钓璜。乾坤资识量，江海入文章。野鹤思蓬阙，山麋忆庙堂。泥沙空淬砺，星斗屡低昂。历草何因见，衢尊岂暂忘。终随嘉橘赋，霄汉谒羲皇。
续古二十九首:大尧登宝位，麟凤焕宸居。海曲沾恩泽，还生比目鱼。生值揖逊历，长歌东南春。钓鳌年三十，未见天子巡。轩辕承化日，群凤戏池台。大朴衰丧后，仲尼生不来。大道归孟门，萧兰日争长。想得巢居时，碧江应无浪。矻矻蓬舍下，慕君麒麟阁。笑杀王子乔，寥天乘白鹤。杳杳巫峡云，悠悠汉江水。愁杀几少年，春风相忆地。吴洲采芳客，桂棹木兰船。日晚欲有寄，裴回春风前。仙家风景晏，浮世年华速。邂逅汉武时，蟠桃海东熟。南国珊瑚树，好裁天马鞭。鱼龙不解语，海曲空蝉娟。周穆恣游幸，横天驱八龙。宁知泰山下，日日望登封。秦国饶罗网，中原绝麟凤。万乘巡海回，鲍鱼空相送。秦家无庙略，遮虏续长城。万姓陇头死，中原荆棘生。秦作东海桥，中州鬼辛苦。纵得跨蓬莱，群仙亦飞去。隋炀弃中国，龙舟巡海涯。春风广陵苑，不见秦宫花。范子相句践，灭吴成大勋。虽然五湖去，终愧磻溪云。麟凤识翔蛰，圣贤明卷舒。哀哉嵇叔夜，智不及鶢鶋。战地三尺骨，将军一身贵。自古若吊冤，落花少于泪。楚国千里旱，土龙日已多。九谷竟枯死，好云闲嵯峨。汉家三殿色，恩泽若飘风。今日黄金屋，明朝长信宫。南园杏花发，北渚梅花落。吴女妒西施，容华日消铄。山鸡理毛羽，自言胜乌鸢。一朝逢鸑鷟，羞死南海边。秦家卷衣贵，本是倡家子。金殿一承恩，貂蝉满乡里。魏宫薛家女，秀色倾三殿。武帝鼎湖归，一身似秋扇。婵娟越机里，织得双栖凤。慰此殊世花，金梭忽停弄。学古三十载，犹依白云居。每览班超传，令人慵读书。雄剑久濩落，夜吟秋风起。不是懒为龙，此非延平水。朝为杨柳色，暮作芙蓉好。春风若有情，江山相逐老。景龙临太极，五凤当庭舞。谁信壁间梭，升天作云雨。曾梦诸侯笑，康囚议脱枷。千根池底藕，一朵火中花。
赋得古莲塘:阖闾宫娃能采莲，明珠作佩龙为船。三千巧笑不复见，江头废苑花年年。
吴兴秋思二首:不是苕溪厌看月，天涯有程云树凉。何意汀洲剩风雨，白蘋今日似潇湘。日夕鲲鱼梦南国，苕阳水高迷渡头。故山秋风忆归去，白云又被王孙留。
闲居杂兴五首:虞韶九奏音犹在，只是巴童自弃遗。闲卧清秋忆师旷，好风摇动古松枝。一顾成周力有余，白云闲钓五溪鱼。中原莫道无麟凤，自是皇家结网疏。长爱真人王子乔，五松山月伴吹箫。从他浮世悲生死，独驾苍鳞入九霄。越里娃童锦作襦，艳歌声压郢中姝。无人说向张京兆，一曲江南十斛珠。云堆西望贼连营，分阃何当举义兵。莫道羔裘无壮节，古来成事尽书生。
泉州刺桐花咏兼呈赵使君:仿佛三株植世间，风光满地赤城闲。无因秉烛看奇树，长伴刘公醉玉山。海曲春深满郡霞，越人多种刺桐花。可怜虎竹西楼色，锦帐三千阿母家。石氏金园无此艳，南都旧赋乏灵材。只因赤帝宫中树，丹凤新衔出世来。猗猗小艳夹通衢，晴日熏风笑越姝。只是红芳移不得，刺桐屏障满中都。不胜攀折怅年华，红树南看见海涯。故国春风归去尽，何人堪寄一枝花。赤帝常闻海上游，三千幢盖拥炎州。今来树似离宫色，红翠斜欹十二楼。
投赠福建桂常侍二首:后来台席更何人，都护朝天拜近臣。长笑当时汉卿士，等闲恩泽画麒麟。匝地歌钟镇海隅，城池鞅掌旧名都。不知珠履三千外，更许侯嬴寄食无。
鄱阳秋夕:忆昔鄱阳旅游日，曾听南家争捣衣。今夜重开旧砧杵，当时还见雁南飞。
句:蝉声将月短，草色与秋长。比屋歌黄竹，何人撼白榆。好看如镜夜，莫笑似弓时。江湖水清浅，不足掉鲸尾。饮水狼子瘦，思日鹧鸪寒。一鼎雄雌金液火，十年寒暑鹿麑裘。寄语东流任斑鬓，向隅终守铁梭飞。乾坤见了文章懒，龙虎成来印绶疏。近来世上无徐庶，谁向桑麻识卧龙。
喜春雨有寄:青春终日雨，公子莫思晴。任阻西园会，且观南亩耕。最怜滋垄麦，不恨湿林莺。父老应相贺，丰年兆已成。
寄赠致仕沈彬郎中:鹤氅换朝服，逍遥云水乡。有时乘一叶，载酒入三湘。尘梦年来息，诗魔老亦狂。莼羹与鲈脍，秋兴最宜长。
送刘恭游庐山兼寄令上人:松桂烟霞蔽梵宫，诗流闲去访支公。石堂磬断相逢夜，五老月生溪影空。
宿庐山白云峰重道者院:绝顶松堂喜暂游，一宵玄论接浮丘。云开碧落星河近，月出沧溟世界秋。尘里年光何急急，梦中强弱自悠悠。他时书剑酬恩了，愿逐鸾车看十洲。
思旧游有感:长忆衔杯处，酕醄尚未阑。江南正烟雨，楼上恰春寒。好树藏莺密，平芜彻野宽。如今无处觅，音信隔波澜。
姑苏怀古:阖闾兴霸日，繁盛复风流。歌舞一场梦，烟波千古愁。樵人归野径，渔笛起扁舟。触目牵伤感，将行又驻留。苏台踪迹在，旷望向江滨。往事谁堪问，连空草自春。花疑西子脸，涛想伍胥神。吟尽情难尽，斜阳照路尘。
赠蒯亮处士:著得新书义更幽，负琴何处不遨游。玄宫寄宿月华冷，羽客伴吟松韵秋。满户烟霞思紫阁，一帆风雨忆沧洲。吾君侧席求贤切，未可悬瓢枕碧流。
子规:暮春滴血一声声，花落年年不忍听。带月莫啼江畔树，酒醒游子在离亭。
送孙孔二秀才游庐山:庐山多胜景，偏称二君游。松径苍苔合，花阴碧涧流。倾壶同坐石，搜句共登楼。莫学天台客，逢山即驻留。
游玄真观:闲吟游古观，静虑相神仙。上景非难度，阴功不易全。醮坛松作盖，丹井藓成钱。浩浩红尘里，谁来叩自然。
送致仕沈彬郎中游茅山:挂却朝冠披鹤氅，羽人相伴恣遨游。忽因风月思茅岭，便挈琴樽上叶舟。野寺宿时魂梦冷，海门吟处水云秋。华阳洞府年光永，莫向仙乡拟驻留。
庭苇:品格清于竹，诗家景最幽。从栽向池沼，长似在汀洲。玩好招溪叟，栖堪待野鸥。影疏当夕照，花乱正深秋。韵细堪清耳，根牢好系舟。故溪高岸上，冷淡有谁游。
寄左偃:每病风骚路，荒凉人莫游。惟君还似我，成癖未能休。舍寐缘孤月，忘形为九秋。垂名如不朽，那恨雪生头。
宿山店书怀寄东林令图上人:一宿山前店，旅情安可穷。猿声乡梦后，月影竹窗中。南楚征途阔，东吴旧业空。虎溪莲社客，应笑此飘蓬。
江边吟:风暖汀洲吟兴生，远山如画雨新晴。残阳影里水东注，芳草烟中人独行。闪闪酒帘招醉客，深深绿树隐啼莺。盘桓渔舍忘归去，云静高空月又明。
献张义方常侍:雄飞看是逼岩廊，逸思常闻不暂忘。公署静眠思水石，古屏闲展看潇湘。老来酒病虽然减，秋杪诗魔更是狂。乘兴有时招羽客，横琴移月启茅堂。
献中书韩舍人:丹墀朝退后，静院即冥搜。尽日卷帘坐，前峰当槛秋。烹茶留野客，展画看沧洲。见说东林夜，寻常秉烛游。
新秋有感:门巷凉秋至，高梧一叶惊。渐添衾簟爽，顿觉梦魂清。暗促莲开艳，乍催蝉发声。雨降炎气减，竹引冷烟生。戍客添归思，行人怯远程。未逢征雁下，渐听夜砧鸣。张翰思鲈兴，班姬咏扇情。音尘两难问，蛩砌月空明。
秋雨:竟日散如丝，吟看半掩扉。秋声在梧叶，润气逼书帏。曲涧泉承去，危檐燕带归。寒蛩悲旅壁，乱藓滑渔矶。爽欲除幽簟，凉须换熟衣。疏篷谁梦断，荒径独游稀。偏称江湖景，不妨鸥鹭飞。最怜为瑞处，南亩稻苗肥。
寄庐山白大师:长忆寻师处，东林寓泊时。一秋同看月，无夜不论诗。泉美茶香异，堂深磬韵迟。鹿驯眠藓径，猿苦叫霜枝。别后音尘隔，年来鬓发衰。趋名方汲汲，未果再游期。
访龙光智谦上人:忽起寻师兴，穿云不觉劳。相留看山雪，尽日论风骚。竹影摇禅榻，茶烟上毳袍。梦魂曾去否，旧国阻波涛。
送庐阜僧归山阳:山阳旧社终经梦，容易言归不可留。瓶贮瀑泉离五老，锡摇江雨上孤舟。鱼行细浪分沙觜，雁逆高风下苇洲。遥想枚皋宅边寺，不知凉月共谁游。
寄左偃:萧条陋巷绿苔侵，何事君心似我心。贫户懒开元爱静，病身才起便思吟。闲留好鸟庭柯密，暗养鸣蛩砌草深。况是清朝重文物，无愁当路少知音。
游北山洞神宫:闷见尘中光景促，仙乡来礼紫阳君。人居淡寂应难老，道在虚无不可闻。松桧稳栖三岛鹤，楼台闲锁九霄云。羡师向此朝星斗，一炷清香午夜焚。
思简寂观旧游寄重道者:闲忆当年游物外，羽人曾许驻仙乡。溪头烘药烟霞暖，花下围棋日月长。偷摘蟠桃思曼倩，化成蝴蝶学蒙庄。俗缘未断归浮世，空望林泉意欲狂。
徐司徒池亭:亭榭跨池塘，泓澄入座凉。扶疏皆竹柏，冷淡似潇湘。萍嫩铺波面，苔深锁岸傍。朝回游不厌，僧到赏难忘。最称收残雨，偏宜带夕阳。吟堪期谢脁，醉好命嵇康。奢侈心难及，清虚趣最长。月明垂钓兴，何必忆沧浪。
赋得江边草:岸春芳草合，几处思缠绵。向暮江蓠雨，初晴杜若烟。静宜幽鹭立，远称碧波连。送别王孙处，萋萋南浦边。
感兴:渔休渭水兴周日，龙起南阳相蜀时。不遇文王与先主，经天才业拟何为！
渔父:烟冷暮江滨，高歌散诞身。移舟过蓼岸，待月正丝纶。亦与樵翁约，同游酒市春。白头云水上，不识独醒人。
赠上都先业大师:懒向人前著紫衣，虚堂闲倚一条藜。虽承雨露居龙阙，终忆烟霞梦虎溪。睡起晓窗风淅淅，病来深院草萋萋。有时乘兴寻师去，煮茗同吟到日西。
思九江旧居三首:结茅曾在碧江隈，多病贫身养拙来。雨歇汀洲垂钓去，月当门巷访僧回。静临窗下开琴匣，闷向床头泼酒醅。游宦等闲千里隔，空余魂梦到渔台。门前烟水似潇湘，放旷优游兴味长。虚阁静眠听远浪，扁舟闲上泛残阳。鹤翘碧藓庭除冷，竹引清风枕簟凉。犬吠疏篱明月上，邻翁携酒到茅堂。无机终日狎沙鸥，得意高吟景且幽。槛底江流偏称月，檐前山朵最宜秋。遥村处处吹横笛，曲岸家家系小舟。别后再游心未遂，设屏惟画白蘋洲。
秋夜吟寄左偃:与君诗兴素来狂，况入清秋夜景长。溪阁共谁看好月，莎阶应独听寒螀。卷中新句诚堪喜，身外浮名不足忙。会约垂名继前哲，任他玄发尽如霜。
竹:森森移得自山庄，植向空庭野兴长。便有好风来枕簟，更无闲梦到潇湘。荫来砌藓经疏雨，引下溪禽带夕阳。闲约羽人同赏处，安排棋局就清凉。
怀庐岳旧游寄刘钧因感鉴上人:昔年庐岳闲游日，乘兴因寻物外僧。寄宿爱听松叶雨，论诗惟对竹窗灯。各拘片禄寻分别，高谢浮名竟未能。一念支公安可见，影堂何处暮云凝。
落花:年年三月暮，无计惜残红。酷恨西园雨，生憎南陌风。片随流水远，色逐断霞空。怅望丛林下，悠悠饮兴穷。
赠谦明上人:虽寄上都眠竹寺，逸情终忆白云端。闲登钟阜林泉晚，梦去沃洲风雨寒。新试茶经煎有兴，旧婴诗病舍终难。常闻秋夕多无寐，月在高台独凭栏。
赠钟尊师游茅山:筇杖担琴背俗尘，路寻茅岭有谁群。仙翁物外应相遇，灵药壶中必许分。香入肌肤花洞酒，冷侵魂梦石床云。伊予亦有朝修志，异日遨游愿见君。
访徐长史留题水阁:君家池阁静，一到且淹留。坐听蒹葭雨，如看岛屿秋。杯盘深有兴，吟笑迥忘忧。更爱幽奇处，双双下野鸥。
海城秋日书怀寄朐山孙明府:槐柳蝉声起渡头，海城孤客思悠悠。青云展志知何日，皓月牵吟又入秋。鉴里渐生潘岳鬓，风前犹著卜商裘。鸣琴良宰挥毫士，应笑蹉跎身未酬。
都下寒食夜作:香尘未歇暝烟收，城满笙歌事胜游。自是离人睡长早，千家帘卷月当楼。
送孙霁书记赴寿阳辟命:辟命羡君赴，其如怆别情。酒阑汀树晚，帆展野风生。淮静寒烟敛，村遥夜火明。醉沈朐岭梦，吟达寿春城。旧友摇鞭接，元戎扫榻迎。雪晴莲幕启，云散桂山横。王粲从军画，陈琳草檄名。知君提健笔，重振此嘉声。
溪边吟:鸂鶒双飞下碧流，蓼花蘋穗正含秋。茜裙二八采莲去，笑冲微雨上兰舟。
江南春:千家事胜游，景物可忘忧。水国楼台晚，春郊烟雨收。鹧鸪啼竹树，杜若媚汀洲。永巷歌声远，王孙会莫愁。
再游洞神宫怀邵羽人有感:重向烟萝省旧游，因寻遗迹想浮丘。峰头鹤去三清远，坛畔月明千古秋。泉落小池清复咽，云从高峤起还收。自惭未得冲虚术，白发无情渐满头。
秋雨二首:飘洒当穷巷，苔深落叶铺。送寒来客馆，滴梦在庭梧。逼砌蛩声断，侵窗竹影孤。遥思渔叟兴，蓑笠在江湖。竟日声萧飒，兼风不暂阑。竹窗秋睡美，荻浦夜渔寒。地僻苔生易，林疏鸟宿难。谁知苦吟者，坐听一灯残。
寄黄鹗秀才:长忆狂游日，惜春心恰同。预愁花片落，不遣酒壶空。草软眠难舍，莺娇听莫穷。如今千里隔，搔首对秋风。
秋日登润州城楼:虚楼一望极封疆，积雨晴来野景长。水接海门铺远色，稻连京口发秋香。鸣蝉历历空相续，归鸟翩翩自著行。吟罢倚栏深有思，清风留我到斜阳。
对雨寄朐山林番明府:竟日如丝不暂停，莎阶闲听滴秋声。斜飘虚阁琴书润，冷逼幽窗梦寐清。开户只添搜句味，看山还阻上楼情。遥知公退琴堂静，坐对萧骚饮兴生。
海上载笔依韵酬左偃见寄:都城分别后，海峤梦魂迷。吟兴疏烟月，边情起鼓鼙。戍旗风飐小，营柳雾笼低。草檄无余刃，难将阮瑀齐。
春晚招鲁从事:衮衮利名役，常嗟聚会稀。有心游好景，无术驻残晖。南陌草争茂，西园花乱飞。期君举杯酒，不醉莫言归。
庭竹:偶自山僧院，移归傍砌栽。好风终日起，幽鸟有时来。筛月牵诗兴，笼烟伴酒杯。南窗睡轻起，萧飒雨声回。
献乔侍郎:位望谁能并，当年志已伸。人间传凤藻，天上演龙纶。贾马才无敌，褒雄誉益臻。除奸深系念，致主迥忘身。谏疏纵横上，危言果敢陈。忠贞虽贯世，消长岂由人。慷慨辞朝阙，迢遥涉路尘。千山明夕照，孤棹渡长津。杜宇声方切，江蓠色正新。卷舒唯合道，喜愠不劳神。禅客陪清论，渔翁作近邻。静吟穷野景，狂醉养天真。格论思名士，舆情渴直臣。九霄恩复降，比户意皆忻。却入鸳鸾序，终身顾问频。漏残丹禁晓，日暖玉墀春。鉴物心如水，忧时鬓若银。惟期康庶事，永要叙彝伦。贵贱知无间，孤寒必许亲。几多沈滞者，拭目望陶钧。
献中书张舍人:仙桂从攀后，人间播大名。飞腾谐素志，霄汉是前程。持宪威声振，司言品秩清。帘开春酒醒，月上草麻成。丹陛凌晨对，青云逐步生。照人裴玉莹，鉴物宪陂明。下直无他事，闲游恣逸情。林僧开户接，溪叟扫苔迎。煮茗山房冷，垂纶野艇轻。神清宜放旷，诗苦益纵横。余刃时皆仰，嘉谋众伫行。四方观启沃，毕竟念孤平。
书郭判官幽斋壁:不妨公退尚清虚，创得幽斋兴有余。要引好风清户牖，旋栽新竹满庭除。倾壶待客花开后，煮茗留僧月上初。更有野情堪爱处，石床苔藓似匡庐。
和夏侯秀才春日见寄:绵蛮黄鸟不堪听，触目离愁怕酒醒。云散碧山当晚槛，雨催青藓匝春庭。寻芳懒向桃花坞，垂钓空思杜若汀。昼梦不成吟有兴，挥毫书在枕边屏。
采莲女:晚凉含笑上兰舟，波底红妆影欲浮。陌上少年休植足，荷香深处不回头。
都下再会友人:谁言多难后，重会喜淹留。欲话关河梦，先惊鬓发秋。浮云空冉冉，远水自悠悠。多谢开青眼，携壶共上楼。
登毗陵青山楼:高楼闲上对晴空，豁目开襟半日中。千里吴山清不断，一边辽海浸无穷。人生歌笑开花雾，世界兴亡落叶风。吟罢倚栏何限意，回头城郭暮烟笼。
晋陵罢任寓居，依韵和陈锐秀才见寄:掩门三径莓苔绿，车马谁来陋巷间。卧弃琴书公干病，笑迎风月步兵闲。当秋每谢蛩清耳，渐老多惭酒借颜。济物未能伸一术，敢于明代爱青山。
安福县秋吟寄陈锐秘书:县庭事简得余功，诗兴秋来不可穷。卧听寒蛩莎砌月，行冲落叶水村风。愁髭渐去人前白，醉面犹怜鉴里红。苦恨交亲多契阔，未知良会几时同。
题吉水县厅前新栽小松:劚开幽涧藓苔斑，移得孤根植砌前。影小未遮官舍月，翠浓犹带旧山烟。群花解笑香宁久，众木虽高节不坚。输我婆娑栏槛内，晚风萧飒学幽泉。
送智雄上人:忽起游方念，飘然不可留。未知携一锡，乘兴向何州。古岸春云散，遥天晚雨收。想应重会面，风月又清秋。
送人南游:浪迹天涯去，南荒必动情。草青虞帝庙，云暗夜郎城。越鸟惊乡梦，蛮风解宿酲。早思归故里，华发等闲生。
送虞道士:烟霞聚散通三岛，星斗分明在一壶。笑说余杭沽酒去，蔡家重要会麻姑。
途中柳:翠色晴来近，长亭路去遥。无人折烟缕，落日拂溪桥。
广陵寒食夜:广陵寒食夜，豪贵足佳期。紫陌人归后，红楼月上时。绮罗香未歇，丝竹韵犹迟。明日踏青兴，输他轻薄儿。
夜泊江渚:水乡明月上晴空，汀岛香生杜若风。不是当年独醒客，且沽村酒待渔翁。
吉水县依韵酬华松秀才见寄:官况萧条在水村，吏归无事好论文。枕欹独听残春雨，梦去空寻五老云。竹径每怜和藓步，禽声偏爱隔花闻。诗情冷淡知音少，独喜江皋得见君。
江村晚秋作:高秋水村路，隔岸见人家。好是经霜叶，红于带露花。临罾鱼易得，就店酒难赊。吟兴胡能尽，风清日又斜。
庐山栖隐洞谭先生院留题:坛畔归云冷湿襟，拂苔移石坐花阴。偶然醒得庄周梦，始觉玄门兴味深。
七夕:星河耿耿正新秋，丝竹千家列彩楼。可惜穿针方有兴，纤纤初月苦难留。
吉水作尉时酬阎侍御见寄:谬佐驱鸡任，常思赋鵩人。未谐林下约，空感病来身。锁径青苔老，铺阶红叶新。相思不可见，犹喜得书频。
清溪逢张惟贞秀才:洞隐红霞外，房开碧嶂根。昔年同炼句，几夜共听猿。考古书千卷，忘忧酒一樽。如今归建业，雅道喜重论。
甲子岁罢吉水县过钟陵时暮春维舟江渚谒柴太尉席上作:公侯延驻暂踟蹰，况值风光三月初。乱落杯盘花片小，静笼池阁柳阴疏。舟维南浦程虽阻，饮预西园兴有余。却笑田家门下客，当时容易叹车鱼。
和友人喜雪:腊雪频频降，成堆不可除。伴吟花莫并，销瘴药何如。谢女诗成处，袁安睡起初。深迷樵子径，冷逼旅人居。惹砌催樽俎，飘窗入簿书。最宜楼上望，散乱满空虚。
言志寄刘钧秀才:童稚亲儒墨，时平喜道存。酬身指书剑，赋命委乾坤。秋爽鼓琴兴，月清搜句魂。与君同此志，终待至公论。
送王道士游东海:巨浸常牵梦，云游岂觉劳。遥空收晚雨，虚阁看秋涛。必若思三岛，应须钓六鳌。如通十洲去，谁信碧天高。
哭故主人陈太师:十年孤迹寄侯门，入室升堂忝厚恩。游遍春郊随茜旆，饮残秋月待金尊。车鱼郑重知难报，吐握周旋不可论。长恸裴回逝川上，白杨萧飒又黄昏。
秋江夜泊寄刘钧:万里江山敛暮烟，旅情当此独悠然。沙汀月冷帆初卸，苇岸风多人未眠。已听渔翁歌别浦，更堪边雁过遥天。与君共俟酬身了，结侣波中寄钓船。
游茅山二首:绿藓深迎步，红霞烂满衣。洞天应不远，鸾鹤向人飞。茅许仙踪在，烟霞一境清。夷希何许叩，松径月空明。
鹤:九皋羽翼下晴空，万里心难驻玉笼。清露滴时翘藓径，白云开处唳松风。归当华表千年后，怨在瑶琴别操中。好共灵龟作俦侣，十洲三岛逐仙翁。
送相里秀才之匡山国子监:气秀情闲杳莫群，庐山游去志求文。已能探虎穷骚雅，又欲囊萤就典坟。目豁乍窥千里浪，梦寒初宿五峰云。业成早赴春闱约，要使嘉名海内闻。
渔父二首:偶向芦花深处行，溪光山色晚来晴。渔家开户相迎接，稚子争窥犬吠声。雪鬓衰髯白布袍，笑携赪鲤换村醪。殷勤留我宿溪上，钓艇归来明月高。
寄杨先生:仙翁别后无信，应共烟霞卜邻。莫把壶中秘诀，轻传尘里游人。浮生日月自急，上境莺花正春。安得一招琴酒，与君共泛天津。
思湓渚旧居:昔岁曾居湓水头，草堂吟啸兴何幽。迎僧常踏竹间藓，爱月独登溪上楼。寒翠入檐岚岫晓，冷声萦枕野泉秋。从拘宦路无由到，昨夜分明梦去游。
思朐阳春游感旧寄柴司徒五首:王孙昔日甚相亲，共赏西园正媚春。醉卧如茵芳草上，觉来花月影笼身。烟铺芳草正绵绵，藉草传杯似列仙。暂辍笙歌且联句，含毫花下破香笺。南陌风和舞蝶狂，惜春公子恋斜阳。高歌饮罢将回辔，衣上花兼百草香。春郊饮散暮烟收，却引丝簧上翠楼。红袖歌长金斝乱，银蟾飞出海东头。昔年常接五陵狂，洪饮花间数十场。别后或惊如梦觉，音尘难问水茫茫。
题徐五教池亭:多士池塘好，尘中景恐无。年来养鸥鹭，梦不去江湖。泉脉通深涧，风声起短芦。惊鱼跳藻荇，戏蝶上菰蒲。泛泛容渔艇，闲闲载酒壶。涨痕山雨过，翠积岸苔铺。花影沈波底，烟光入座隅。晓香怜杜若，夜浸爱蟾蜍。步逸心难厌，看吟兴不辜。凭君命奇笔，为我写成图。
遥赋义兴潜泉:见说灵泉好，潺湲兴莫穷。谁当秋霁后，独听月明中。溅石苔花润，随流木叶红。何当化霖雨，济物显殊功。
舟次吉水逢蔡文庆秀才:别后音尘断，相逢又共吟。雪霜今日鬓，烟月旧时心。舣棹夕阳在，听鸿秋色深。一尊开口笑，不必话升沈。
新喻县偶寄彭仁正字:经年离象魏，孤宦在南荒。酒醒公斋冷，雨多归梦长。志难酬国泽，术欠致民康。吾子应相笑，区区道未光。
和彭正字喜雪见寄:千门忻应瑞，偏称上楼看。密洒虚窗晓，狂飘大野寒。园深宜竹树，帘卷洽杯盘。已作丰年兆，黎民意尽安。
海上和柴军使清明书事:清明时节好烟光，英杰高吟兴味长。捧日即应还禁卫，当春何惜醉朐阳。千山过雨难藏翠，百卉临风不藉香。却是旅人凄屑甚，夜来魂梦到家乡。
春云:阴去为膏泽，晴来媚晓空。无心亦无滞，舒卷在东风。
送姚端秀才游毗陵:毗陵嘉景太湖边，才子经游称少年。风弄青帘沽酒市，月明红袖采莲船。若耶罨画应相似，越岫吴峰尽接连。此去高吟须早返，广寒丹桂莫迁延。
和朐阳载笔鲁裕见寄:燕台多事每开颜，相许论交淡薄间。饮兴共怜芳草岸，吟情同爱夕阳山。露浓小径蛩声咽，月冷空庭竹影闲。何事此时攀忆甚，与君俱是别乡关。
冬日书怀寄惟真大师:自别吾师后，风骚道甚孤。雪霜侵鬓发，音信隔江湖。扰扰悲时世，悠悠役梦途。向公期尽节，多病怕倾壶。贱迹虽惭滞，幽情忍使辜。诗成天外句，棋覆夜中图。落壁灯花碎，飘窗雪片粗。煮茶烧栗兴，早晚复围炉。
登甘露寺北望:京口潮来曲岸平，海门风起浪花生。人行沙上见日影，舟过江中闻橹声。芳草远迷扬子渡，宿烟深映广陵城。游人乡思应如橘，相望须含两地情。
山路花:不共垂杨映绮寮，倚山临路自娇饶。游人过去知香远，谷鸟飞来见影摇。半隔烟岚遥隐隐，可堪风雨暮萧萧。城中春色还如此，几处笙歌按舞腰。
京口江际弄水:退公求静独临川，扬子江南二月天。百尺翠屏甘露阁，数帆晴日海门船。波澄濑石寒如玉，草接汀蘋绿似烟。安得乘槎更东去，十洲风外弄潺湲。
从驾东幸呈诸公:吴公台下旧京城，曾掩衡门过十春。别后不知新景象，信来空问故交亲。宦游京口无高兴，习隐钟山限俗尘。今日喜为华表鹤，况陪鹓鹭免迷津。
重游木兰亭:缭绕长堤带碧浔，昔年游此尚青衿。兰桡破浪城阴直，玉勒穿花苑树深。宦路尘埃成久别，仙家风景有谁寻？那知年长多情后，重凭栏干一独吟。
送魏舍人仲甫为蕲州判官:从事蕲春兴自长，蕲人应识紫薇郎。山资足后抛名路，莼菜秋来忆故乡。以道卷舒犹自适，临戎谈笑固无妨。如闻郡阁吹横笛，时望青溪忆野王。
宿蒋帝庙，明日游山南诸寺:便返城闉尚未甘，更从山北到山南。花枝似雪春虽半，桂魄如眉日始三。松盖遮门寒黯黯，柳丝妨路翠毵毵。登临莫怪偏留恋，游宦多年事事谙。
爱敬寺有老僧尝游长安言秦雍间事历历可听…示同行客:白首栖禅者，尝谈灞浐游。能令过江客，偏起失乡愁。室倚桃花崦，门临杜若洲。城中无此景，将子剩淹留。
和殷舍人萧员外春雪:万里春阴乍履端，广庭风起玉尘干。梅花岭上连天白，蕙草阶前特地寒。晴去便为经岁别，兴来何惜彻宵看。此时鸳侣皆闲暇，赠答诗成禁漏残。
寄和州韩舍人:急景駸駸度，遥怀处处生。风头乍寒暖，天色半阴晴。久别魂空断，终年道不行。殷勤云上雁，为过历阳城。
春分日:仲春初四日，春色正中分。绿野徘徊月，晴天断续云。燕飞犹个个，花落已纷纷。思妇高楼晚，歌声不可闻。
月真歌:扬州胜地多丽人，其间丽者名月真。月真初年十四五，能弹琵琶善歌舞。风前弱柳一枝春，花里娇莺百般语。扬州帝京多名贤，其间贤者殷德川。德川初秉纶闱笔，职近名高常罕出。花前月下或游从，一见月真如旧识。闲庭深院资贤宅，宅门严峻无凡客。垂帘偶坐唯月真，调弄琵琶郎为拍。殷郎一旦过江去，镜中懒作孤鸾舞。朝云暮雨镇相随，石头城下还相遇。二月三月江南春，满城蒙蒙起香尘。隔墙试听歌一曲，乃是资贤宅里人。绿窗绣幌天将晓，残烛依依香袅袅。离肠却恨苦多情，软障薰笼空悄悄。殷郎去冬入翰林，九霄官署转深沉。人间想望不可见，唯向月真存旧心。我惭闒茸何为者，长感余光每相假。陋巷萧条正掩扉，相携访我衡茅下。我本山人愚且贞，歌筵歌席常无情。自从一见月真后，至今赢得颠狂名。殷郎月真听我语，少壮光阴能几许。良辰美景数追随，莫教长说相思苦。
走笔送义兴令赵宣辅:闻君孤棹泛荆溪，陇首云随别恨飞。杜牧旧居凭买取，他年藜杖愿同归。
正初答钟郎中见招:高斋迟景雪初晴，风拂乔枝待早莺。南省郎官名籍籍，东邻妓女字英英。流年倏忽成陈事，春物依稀有旧情。新岁相思自过访，不烦虚左远相迎。
寒食日作:厨冷烟初禁，门闲日更斜。东风不好事，吹落满庭花。过社纷纷燕，新晴淡淡霞。京都盛游观，谁访子云家。
贺殷游二舍人入翰林、江给事拜中丞:清晨待漏独徘徊，霄汉悬心不易裁。阁老深严归翰苑，夕郎威望拜霜台。青绫对覆蓬壶晚，赤棒前驱道路开。犹有西垣厅记在，莫忘同草紫泥来。
寄舒州杜员外:信到得君书，知君已下车。粉闱情在否，莲幕兴何如。人望征贤入，余思从子居。灊山真隐地，凭为卜茅庐。
送欧阳太监游庐山:家家门外庐山路，唯有夫君乞假游。案牍乍抛公署晚，林泉已近暑天秋。海潮尽处逢陶石，江月圆时上庾楼。此去萧然好长往，人间何事不悠悠。
秋日卢龙村舍:置却人间事，闲从野老游。树声村店晚，草色古城秋。独鸟飞天外，闲云度陇头。姓名君莫问，山木与虚舟。
寄饶州王郎中效李白体:珍重王光嗣，交情尚在不。芜城连宅住，楚塞并车游。别后官三改，年来岁六周。银钩无一字，何以缓离愁。
寄歙州吕判官:任公郡占好山川，溪水萦回路屈盘。南国自来推胜境，故人此地作郎官。风光适意须留恋，禄秩资贫且喜欢。莫忆班行重回首，是非多处是长安。
送元帅书记高郎中出为婺源建威军使:寒风萧瑟楚江南，记室戎装挂锦帆。倚马未曾妨笑傲，斩牲先要厉威严。危言昔日尝无隐，壮节今来信不凡。惟有杯盘思上国，酒醪甜淡菜蔬甘。
游方山宿李道士房:从来未面李先生，借我西窗卧月明。二十三家同愿识，素骡何日暂还城。
临石步港:埼岸堕萦带，微风起细涟。绿阴三月后，倒影乱峰前。吹浪游鳞小，黏苔碎石圆。会将腰下组，换取钓鱼船。
病题二首:性灵慵懒百无能，唯被朝参遣夙兴。圣主优容恩未答，丹经疏阔病相陵。脾伤对客偏愁酒，眼暗看书每愧灯。进与时乖不知退，可怜身计谩腾腾。人间多事本难论，况是人间懒慢人。不解养生何怪病，已能知命敢辞贫。向空咄咄烦书字，举世滔滔莫问津。金马门前君识否，东方曼倩是前身。
和钟郎中送朱先辈还京垂寄:分司洗马无人问，辞客殷勤辍棹歌。苍藓满庭行径小，高梧临槛雨声多。春愁尽付千杯酒，乡思遥闻一曲歌。且共胜游消永日，西冈风物近如何？
送郝郎中为浙西判官:大藩从事本优贤，幕府仍当北固前。花绕楼台山倚郭，寺临江海水连天。恐君到即忘归日，忆我游曾历二年。若许他时作闲伴，殷勤为买钓鱼船。
翰林游舍人清明日入院中途见过余明日…因寄游君:榆柳开新焰，梨花发故枝。辎輧隘城市，圭组坐曹司。独对芝泥检，遥怜白马儿。禁林还视草，气味两相知。
柳枝辞十二首:把酒凭君唱柳枝，也从丝管递相随。逢春只合朝朝醉，记取秋风落叶时。南园日暮起春风，吹散杨花雪满空。不惜杨花飞也得，愁君老尽脸边红。陌上朱门柳映花，帘钩半卷绿阴斜。凭郎暂驻青骢马，此是钱塘小小家。夹岸朱栏柳映楼，绿波平幔带花流。歌声不出长条密，忽地风回见彩舟。老大逢春总恨春，绿杨阴里最愁人。旧游一别无因见，嫩叶如眉处处新。蒙蒙堤畔柳含烟，疑是阳和二月天。醉里不知时节改，漫随儿女打秋千。水阁春来乍减寒，晓妆初罢倚栏干。长条乱拂春波动，不许佳人照影看。柳岸烟昏醉里归，不知深处有芳菲。重来已见花飘尽，唯有黄莺啭树飞。此去仙源不是遥，垂杨深处有朱桥。共君同过朱桥去，索映垂杨听洞箫。暂别扬州十度春，不知光景属何人。一帆归客千条柳，肠断东风扬子津。仙乐春来按舞腰，清声偏似傍娇饶。应缘莺舌多情赖，长向双成说翠条。凤笙临槛不能吹，舞袖当筵亦自疑。唯有美人多意绪，解依芳态画双眉。
贬官泰州出城作:浮名浮利信悠悠，四海干戈痛主忧。三谏不从为逐客，一身无累似虚舟。满朝权贵皆曾忤，绕郭林泉已遍游。惟有恋恩终不改，半程犹自望城楼。
送客至城西，望图山，因寄浙西府中:牧叟邹生笑语同，莫嗟江上听秋风。君看逐客思乡处，犹在图山更向东。
附书与钟郎中因寄京妓越宾:暮春桥下手封书，寄向江南问越姑。不道诸郎少欢笑，经年相别忆侬无？
亚元舍人不替深知猥贻佳作三篇清绝不敢轻…庶资一笑耳:海陵城里春正月，海畔朝阳照残雪。城中有客独登楼，遥望天边白银阙。白银阙下何英英，雕鞍绣毂趋承明。阊门晓辟旌旗影，玉墀风细佩环声。此处追飞皆俊彦，当年何事容疵贱。怀铅昼坐紫微宫，焚香夜直明光殿。王言简静官司闲，朋好殷勤多往还。新亭风景如东洛，邙岭林泉似北山。光阴暗度杯盂里，职业未妨谈笑间。有时邀宾复携妓，造门不问都非是。酣歌叫笑惊四邻，赋笔纵横动千字。任他银箭转更筹，不怕金吾司夜吏。可怜诸贵贤且才，时情物望两无猜。伊余独禀狂狷性，褊量多言仍薄命。吞舟可漏岂无恩，负乘自贻非不幸。一朝削迹为迁客，旦暮青云千里隔。离鸿别雁各分飞，折柳攀花两无色。卢龙渡口问迷津，瓜步山前送暮春。白沙江上曾行路，青林花落何纷纷。汉皇昔幸回中道，极目牛羊卧芳草。旧宅重游尽隙荒，故人相见多衰老。禅智寺，山光桥，风瑟瑟兮雨萧萧。行杯已醒残梦断，征途未极离魂消。海陵郡中陶太守，相逢本是随行旧。乍申拜起已开眉，却问辛勤还执手。精庐水榭最清幽，一税征车聊驻留。闭门思过谢来客，知恩省分宽离忧。郡斋胜境有后池，山亭菌阁互参差。有时虚左来相召，举白飞觞任所为。多才太守能挝鼓，醉送金船间歌舞。酒酣耳热眼生花，暂似京华欢会处。归来旅馆还端居，清风朗月夜窗虚。駸駸流景岁云暮，天涯望断故人书。春来凭槛方叹息，仰头忽见南来翼。足系红笺堕我前，引颈长鸣如有言。开缄试读相思字，乃是多情乔亚元。短韵三篇皆丽绝，小梅寄意情偏切。金兰投分一何坚，银钩置袖终难灭。醉后狂言何足奇，感君知己不相遗。长卿曾作美人赋，玄成今有责躬诗。报章欲托还京信，笔拙纸穷情未尽。珍重芸香陈子乔，亦解贻书远相问。宁须买药疗羁愁，只恨无书消鄙吝。游处当时靡不同，欢娱今日两成空。天子尚应怜贾谊，时人未要嘲扬雄。曲终笔阁缄封已，翩翩驿骑行尘起。寄向中朝谢故人，为说相思意如此。
使浙西先寄献燕王侍中:京江风静喜乘流，极目遥瞻万岁楼。喜气茏葱甘露晚，水烟波淡海门秋。五年不见鸾台长，明日将陪兔苑游。欲问平台门下吏，相君还许吐茵不。
常州驿中喜雨:飒飒旱天雨，凉风一夕回。远寻南亩去，细入驿亭来。蓑唱牛初牧，渔歌棹正开。盈庭顿无事，归思酌金罍。
赠浙西顾推官:盛府宾寮八十余，闭门高卧兴无如。梁王苑里相逢早，润浦城中得信疏。狼藉杯盘重会面，风流才调一如初。愿君百岁犹强健，他日相寻隐士庐。
和张先辈见寄二首:去国离群掷岁华，病容憔悴愧丹砂。溪连舍下衣长润，山带城边日易斜。几处垂钩依野岸，有时披褐到邻家。故人书札频相慰，谁道西京道路赊。清时沦放在山州，邛竹纱巾处处游。野日苍茫悲鵩舍，水风阴湿弊貂裘。鸡鸣候旦宁辞晦，松节凌霜几换秋。两首新诗千里道，感君情分独知丘。
印秀才至舒州见寻，别后寄诗依韵和:羁游白社身虽屈，高步辞场道不卑。投分共为知我者，相寻多愧谪居时。离怀耿耿年来梦，厚意勤勤别后诗。今日溪边正相忆，雪晴山秀柳丝垂。
酬郭先辈:太原郭夫子，行高文炳蔚。弱龄负世誉，一举游月窟。仙籍第三人，时人故称屈。昔余吏西省，倾盖名籍籍。及我窜群舒，向风心郁郁。归来暮江上，云雾一披拂。雷雨不下施，犹作池中物。念君介然气，感时思奋发。示我数篇文，与古争驰突。彩褥粲英华，理深刮肌骨。古诗尤精奥，史论皆宏拔。举此措诸民，何忧民不活。吁嗟吾道薄，与世长迂阔。顾我徒有心，数奇身正绌。论兵属少年，经国须儒术。夫子无自轻，苍生正愁疾。
和太常萧少卿近郊马上偶吟:田园经雨绿分畦，飞盖闲行九里堤。拂袖清风尘不起，满川芳草路如迷。林开始觉晴天迥，潮上初惊浦岸齐。怪得仙郎诗句好，断霞残照远山西。
又和:抱瓮何人灌药畦，金衔为尔驻平堤。村桥野店景无限，绿水晴天思欲迷。横笛乍随轻吹断，归帆疑与远山齐。凤城回望真堪画，万户千门蒋峤西。
抛球乐辞二首:歌舞送飞球，金觥碧玉筹。管弦桃李月，帘幕凤凰楼。一笑千场醉，浮生任白头。灼灼传花枝，纷纷度画旗。不知红烛下，照见彩球飞。借势因期克，巫山暮雨归。
梦游三首:魂梦悠扬不奈何，夜来还在故人家。香蒙蜡烛时时暗，户映屏风故故斜。檀的慢调银字管，云鬟低缀折枝花。天明又作人间别，洞口春深道路赊。绣幌银屏杳霭间，若非魂梦到应难。窗前人静偏宜夜，户内春浓不识寒。蘸甲递觞纤似玉，含词忍笑腻于檀。锦书若要知名字，满县花开不姓潘。南国佳人字玉儿，芙蓉双脸远山眉。仙郎有约长相忆，阿母何猜不得知。梦里行云还倏忽，暗中携手乍疑迟。因思别后闲窗下，织得回文几首诗。
又和:惊蓬偶驻知多幸，断雁重联惬素期。当户小山如旧识，上墙幽藓最相宜。清风不去因栽竹，隙地无多也凿池。更喜良邻有嘉树，绿阴分得近南枝。
送许郎中歙州判官兼黟县:尝闻黟县似桃源，况是优游冠玳筵。遗爱非遥应卧理，祖风犹在好寻仙。朝衣旧识熏香史，禄米初营种秫田。大抵宦游须自适，莫辞离别二三年。
送彭秀才南游:问君孤棹去何之，玉笥春风楚水西。山上断云分翠霭，林间晴雪入澄溪。琴心酒趣神相会，道士仙童手共携。他日时清更随计，莫如刘阮洞中迷。
和明上人除夜见寄:酌酒围炉久，愁襟默自增。长年逢岁暮，多病见兵兴。夜色开庭燎，寒威入砚冰。汤师无别念，吟坐一灯凝。
送龚员外赴江州幕:烦君更上筑金台，世难民劳藉俊才。自有声名驰羽檄，不妨谈笑奉尊罍。元规楼迥清风满，匡俗山春画障开。莫忘故人离别恨，海潮回处寄书来。
送陈先生之洪井寄萧少卿:闻君仙袂指洪厓，我忆情人别路赊。知有欢娱游楚泽，更无书札到京华。云开驿阁连江静，春满西山倚汉斜。此处相逢应见问，为言搔首望龙沙。
和江西萧少卿见寄二首:亡羊岐路愧司南，二纪穷通聚散三。老去何妨从笑傲，病来看欲懒朝参。离肠似线常忧断，世态如汤不可探。珍重加餐省思虑，时时斟酒压山岚。身遥上国三千里，名在朝中二十春。金印不须辞入幕，麻衣曾此叹迷津。卷舒由我真齐物，忧喜忘心即养神。世路风波自翻覆，虚舟无计得沉沦。
题碧岩亭赠孙尊师:绝境何人识，高亭万象含。凭轩临树杪，送目极天南。积霭生泉洞，归云锁石龛。丹霞披翠献，白鸟带晴岚。仙去留虚室，龙归涨碧潭。幽岩君独爱，玄味我曾耽。世上愁何限，人间事久谙。终须脱羁鞅，来此会空谈。
题白鹤庙:平生心事向玄关，一入仙乡似旧山。白鹤唳空晴眇眇，丹沙流涧暮潺潺。尝嗟多病嫌中药，拟问真经乞小还。满洞烟霞互陵乱，何峰台榭是萧闲。
留题仙观:瑶坛醮罢晚云开，羽客分飞俗士回。为报移文不须勒，未曾游处待重来。
奉和七夕应令:今宵星汉共晶光，应笑罗敷嫁侍郎。斗柄易倾离恨促，河流不尽后期长。静闻天籁疑鸣佩，醉折荷花想艳妆。谁见宣猷堂上宴，一篇清韵振金铛。
和印先辈及第后献座主朱舍人郊居之作:成名郊外掩柴扉，树影蝉声共息机。积雨暗封青藓径，好风轻透白綀衣。嘉鱼始赋人争诵，荆玉频收国自肥。独坐公厅正烦暑，喜吟新咏见玄微。
陪郑王相公赋筵前垂冰，应教依韵:窗外虚明雪乍晴，檐前垂霤尽成冰。长廊瓦叠行行密，晚院风高寸寸增。玉指乍拈簪尚愧，金阶时坠磬难胜。晨餐堪醒曹参酒，自恨空肠病不能。
和尉迟赞善病中见寄:仙郎移病暑天过，却似冥鸿避罻罗。昼梦乍惊风动竹，夜吟时觉露沾莎。情亲稍喜贫居近，性懒犹嫌上直多。望苑恩深期勿药，青云岐路未蹉跎。
池州陈使君见示游齐山诗因寄:往岁曾游弄水亭，齐峰浓翠暮轩横。哀猿出槛心虽喜，伤鸟闻弦势易惊。病后簪缨殊寡兴，老来泉石倍关情。今朝池口风波静，遥贺山前有颂声。
送王员外宰德安:家世朱门贵，官资粉署优。今为百里长，应好五峰游。柳影连彭泽，湖光接庾楼。承明须再入，官满莫淹留。
南都遇前嘉鱼刘令，言游闽岭，作此与之:我持使节经韶石，君作闲游过武夷。两地山光成独赏，隔年乡思暗相知。洪厓坛上长岑寂，孺子亭前自别离。珍重分岐一杯酒，强加餐饭数吟诗。
玉笥山留题:仙乡会应远，王事知何极。征传莫辞劳，玉峰聊一息。形骸已销散，心想都凝寂。真气自清虚，非关好松石。九仙皆积学，洞壑多遗迹。游子归去来，胡为但征役。
文彧少卿文山郎中交好深至二纪已馀暌别…留题此诗:孙家虚座吊诸孤，张叟僧房见手书。二纪欢游今若此，满衣零泪欲何如。腰间金印从如斗，镜里霜华已满梳。珍重远公应笑我，尘心唯此未能除。
朱处士相与有山水之愿见送至南康作此以别之:怜君送我至南康，更忆梅花庾岭芳。多少仙山共游在，愿君百岁尚康强。
和歙州陈使君见寄:新安风景好，时令肃辕门。身贵心弥下，功多口不言。韬钤家法在，儒雅素风存。簪履陪游盛，乡闾俗化敦。临窗山色秀，绕郭水声喧。织络文章丽，矜严道义尊。楼台秋月静，京庾晚云屯。晓吹传衙鼓，晴阳展信幡。一篇贻友好，千里倍心论。未见归骖动，空能役梦魂。
和贾员外戬见赠玉蕊花栽:琼瑶一簇带花来，便断苍苔手自栽。喜见唐昌旧颜色，为君判病酌金罍。
光穆皇后挽歌三首:仙驭期难改，坤仪道自光。閟宫新表德，沙麓旧膺祥。素帟尧门掩，凝笳毕陌长。东风惨陵树，无复见亲桑。永乐留虚位，长陵启夕扉。返虞严吉仗，复土掩空衣。功业投三母，光灵极四妃。唯应彤史在，不与露花晞。隐隐阊门路，烟云晓更愁。空瞻金辂出，非是濯龙游。德感人伦正，风行内职修。还随偶物化，同此思轩丘。
又赋早春书事:苑里芳华早，皇家胜事多。弓声达春气，弈思养天和。暖酒红炉火，浮舟绿水波。雪晴农事起，击壤听赓歌。
依韵和令公大王蔷薇诗:绿树成阴后，群芳稍歇时。谁将新濯锦，挂向最长枝。卷箔香先入，凭栏影任移。赏频嫌酒渴，吟苦怕霜髭。架迥笼云幄，庭虚展绣帷。有情萦舞袖，无力罥游丝。嫩蕊莺偷采，柔条柳伴垂。荀池波自照，梁苑客尝窥。玉李寻皆谢，金桃亦暗衰。花中应独贵，庭下故开迟。委艳妆苔砌，分华借槿篱。低昂匀灼烁，浓淡叠参差。幸植王宫里，仍逢宰府知。芳心向谁许，醉态不能支。芍药天教避，玫瑰众共嗤。光明烘昼景，润腻袅轻斯。丽似期神女，珍如重卫姬。君王偏属咏，七子尽搜奇。
和陈表用员外求酒:暑天频雨亦频晴，帘外闲云重复轻。珍重一壶酬绝唱，向风遥想醉吟声。
纳后夕侍宴:天上轩星正，云间湛露垂。礼容过渭水，宴喜胜瑶池。彩雾笼花烛，升龙肃羽仪。君臣欢乐日，文物盛明时。帘卷银河转，香凝玉漏迟。华封倾祝意，觞酒与声诗。时平物茂岁功成，重翟排云到玉京。四海未知春色至，今宵先入九重城。银烛金炉禁漏移，月轮初照万年枝。造舟已似文王事，卜世应同八百期。汉主承乾帝道光，天家花烛宴昭阳。六衣盛礼如金屋，彩笔分题似柏梁。
北苑侍宴杂咏诗。竹:劲节生宫苑，虚心奉豫游。自然名价重，不羡渭川侯。
北苑侍宴杂咏诗。水:碧草垂低岸，东风起细波。横汾从游宴，何谢到天河。
奉和宫傅相公怀旧见寄四十韵:谢傅功成德望全，鸾台初下正萧然。抟风乍息三千里，感旧重怀四十年。西掖新官同贾马，南朝兴运似开天。文辞职业分工拙，流辈班资让后先。每愧陋容劳刻画，长惭顽石费雕镌。晨趋纶掖吟春永，夕会精庐待月圆。立马有时同草诏，联镳几处共成篇。闲歌柳叶翻新曲，醉咏桃花促绮筵。少壮况逢时世好，经过宁虑岁华迁。云龙得路须腾跃，社栎非材合弃捐。再谒湘江犹是幸，两还宣室竟何缘。已知瑕玷劳磨莹，又得官司重接连。听漏分宵趋建礼，从游同召赴甘泉。云开阊阖分台殿，风过华林度管弦。行止不离宫仗影，衣裾尝惹御炉烟。师资稷契论中礼，依止山公典小铨。多谢天波垂赤管，敢教晨景过华砖。翾飞附骥方经远，巨楫垂风遂济川。玉烛调时钧轴正，台阶平处德星悬。岩廊礼绝威容肃，布素情深友好偏。长拟营巢安大厦，忽惊操钺领中权。吴门日丽龙衔节，京口沙晴鹢画船。盖代名高方赫赫，恋恩心切更乾乾。袁安辞气忠仍恳，吴汉精诚直且专。却许丘明师纪传，更容疏广奉周旋。朱门自得施行马，厚禄何妨食万钱。密疏尚应劳献替，清谈唯见论空玄。东山妓乐供闲步，北牖风凉足晏眠。玄武湖边林隐见，五城桥下棹洄沿。曾移苑树开红药，新凿家池种白莲。不遣前驺妨野逸，别寻逋客互招延。棋枰寂静陈虚阁，诗笔沉吟劈彩笺。往事偶来春梦里，闲愁因动落花前。青云旧侣嗟谁在，白首亲情倍见怜。尽日凝思殊怅望，一章追叙信精研。韶颜莫与年争竞，世虑须凭道节宣。幸喜书生为将相，定由阴德致神仙。羊公剩有登临兴，尚子都无嫁娶牵。退象天山镇浮竞，起为霖雨润原田。从容自保君臣契，何必扁舟始是贤。
右省仆射相公垂览和诗，复贻长句，辄次来韵:西院春归道思深，披衣闲听暝猿吟。铺陈政事留黄阁，偃息神机在素琴。玉柄暂时疏末座，瑶华频复惠清音。开晴便作东山约，共赏烟霞放旷心。
十日和张少监:重阳高会古平台，吟遍秋光始下来。黄菊后期香未减，新诗捧得眼还开。每因佳节知身老，却忆前欢似梦回。且喜清时屡行乐，是非名利尽悠哉。
赋得秋江晚照:落日照平流，晴空万里秋。轻明动枫叶，点的乱沙鸥。罾网鱼梁静，笞簦稻穗收。不教行乐倦，冉冉下城楼。
史馆庭梅见其毫末历载三十今已半枯…伏惟垂览:东观婆娑树，曾怜甲坼时。繁英共攀折，芳岁几推移。往事皆陈迹，清香亦暗衰。相看宜自喜，双鬓合垂丝。
和钟大监泛舟同游见示:潮沟横趣北山阿，一月三游未是多。老去交亲难暂舍，闲中滋味更无过。溪桥树映行人渡，村径风飘牧竖歌。孤棹乱流偏有兴，满川晴日弄微波。
又和游光睦院:寺门山水际，清浅照孱颜。客棹晚维岸，僧房犹掩关。日华穿竹静，云影过阶闲。箕踞一长啸，忘怀物我间。
和张少监舟中望蒋山:谿路向还背，前山高复重。纷披红叶树，间断白云峰。尽日慵移棹，何年醉倚松。自知闲未得，不敢笑周颙。
题梁王旧园:梁王旧馆枕潮沟，共引垂藤系小舟。树倚荒台风淅淅，草埋攲石雨修修。门前不见邹枚醉，池上时闻雁鹜愁。节士逢秋多感激，不须频向此中游。
送宣州丘判官:宪署游从阻，平台道路赊。喜君驰后乘，于此会仙槎。缓酌迟飞盖，微吟望绮霞。相迎在春渚，暂别莫咨嗟。
观吉王从谦花烛:王门嘉礼万人观，况是新承置醴欢。花烛喧阗丞相府，星辰摇动远游冠。歌声暂阕闻宫漏，云影初开见露盘。帝里佳期频赋颂，长留故事在金銮。
后湖访古各赋一题得西邸:南朝藩阃地，八友旧招寻。事往山光在，春晴草色深。曲池鱼自乐，丛桂鸟频吟。今日中兴运，犹怀翰墨林。
送陈秘监归泉州:风满潮沟木叶飞，水边行客驻骖騑。三朝恩泽冯唐老，万里乡关贺监归。世路穷通前事远，半生谈笑此心违。离歌不识高堂庆，特地令人泪满衣。
同家兄哭乔侍郎:诸公长者郑当时，事事无心性坦夷。但是登临皆有作，未尝相见不伸眉。生前适意无过酒，身后遗言只要诗。三日笑谈成理命，一篇投吊尚应知。
和徐鼎臣见寄:平生中表最情亲，浮世那堪聚散频。谢脁却吟归省阁，刘桢犹自卧漳滨。旧游半似前生事，要路多逢后进人。且喜新吟报强健，明年相望杏园春。
登游齐山:星使南驰入楚重，此山偏得驻行踪。落花满地月华冷，寂寞旧山三四峰。
题幽栖观:仙翁上升去，丹井寄晴壑。山色接天台，湖光照寥廓。玉洞绝无人，老桧犹栖鹤。我欲掣青蛇，他时冲碧落。
题茅山观:常恨清风千载郁，洞天令得恣游遨。松楸古色玉坛静，鸾鹤不来青汉高。茅氏井寒丹已化，玄宗碑断梦仍劳。分明有个长生路，休向红尘叹二毛。
建州节帅更代，筵上献诗:旌旗赴天台，溪山晓色开。万家悲更喜，迎佛送如来。
奉元宗命咏苑中白野鹊:碧岩深洞恣游遨，天与芦花作羽毛。要识此来栖宿处，上林琼树一枝高。
元宗钓鱼无获，进诗:玉甃垂钩兴正浓，碧池春暖水溶溶。凡鳞不敢吞香饵，知是君王合钓龙。
咏皖公山:龙舟轻飐锦帆风，正值宸游望远空。回首皖公山色翠，影斜不到寿杯中。
早春寄华下同志:正是花时节，思君寝复兴。市沽终不醉，春梦亦无凭。岳面悬清雨，河心走浊冰。东门一条路，离恨正相仍。
送吴梦誾归闽:瓯闽在天末，此去整行衣。久客逢春尽，思家冒暑归。海云添晚景，山瘴灭晴晖。相忆吟偏苦，不堪书信稀。
山中夏日:深山宜避暑，门户映岚光。夏木荫溪路，昼云埋石床。心源澄道静，衣葛蘸泉凉。算得红尘里，谁知此兴长。
寄伍乔:蹉跎春又晚，天末信来迟。长忆分携日，正当摇落时。独游饶旅恨，多事失归期。君看前溪树，山禽巢几枝。
过王逸人园林:谷口何时住，烟霞一径深。水声离远洞，山色出疏林。雪彩从沾鬓，年光不计心。自言人少到，犹喜我来寻。
夏日寄史处士:掩关苔满地，终日坐腾腾。暑气冷衣葛，暮云催烛灯。寂寥知得趣，疏懒似无能。还忆旧游否，何年别杜陵。
怀果上人:拥锡南游去，名香几处焚。别来无远信，多恐在深云。好月曾同步，幽香省共闻。相思不相见，林下叶纷纷。
送江为归岭南:旧山临海色，归路到天涯。此别各多事，重逢是几时。江行晴望远，岭宿夜吟迟。珍重南方客，清风失所思。
送人游南越:孑然南越去，替尔畏前程。见说路岐嶮，不通车马行。瘴烟迷海色，岭树带猿声。独向山家宿，多应乡思生。
秋江送客:秋风楚江上，送子话游遨。远水宿何处，孤舟春夜涛。浦云沈雁影，山月照猿嗥。莫为饥寒苦，便成名利劳。
送人归别业:别业五湖上，春残去路赊。还寻旧山水，重到故人家。门径掩芳草，园林落异花。君知钓矶在，犹喜有生涯。
冬日登江楼:高楼临古岸，野步晚来登。江水因寒落，山云为雪凝。远村虽入望，危槛不堪凭。亲老未归去，乡愁徒自兴。
会友不至:王孙还是负佳期，玉马追游日渐西。独上郊原人不见，鹧鸪飞过落花溪。
暮春日宴溪亭:寒食寻芳游不足，溪亭还醉绿杨烟。谁家花落临流树，数片残红到槛前。
晓:列宿回元朝北极，爽神晞露滴楼台。佳人卷箔临阶砌，笑指庭花昨夜开。
游紫阳宫:古殿烟霞簇画屏，直疑踪迹到蓬瀛。碧桃满地眠花鹿，深院松窗捣药声。
元日:戴星先捧祝尧觞，镜里堪惊两鬓霜。好是灯前偷失笑，屠苏应不得先尝。
寄禅月大师:昨日尘游到几家，就中偏省近宣麻。水田铺座时移画，金地谭空说尽沙。傍竹欲添犀浦石，栽松更碾味江茶。有时捻得休公卷，倚柱闲吟见落霞。
寄禅月大师:龙华咫尺断来音，日夕空驰咏德心。禅月字清师号别，寿春诗古帝恩深。画成罗汉惊三界，书似张颠直万金。莫倚名高忘故旧，晓晴闲步一相寻。
奉诏赋蜀主降唐:满城文武欲朝天，不觉邻师犯塞烟。唐主再悬新日月，蜀王难保旧山川。非干将相扶持拙，自是君臣数尽年。古往今来亦如此，几曾欢笑几潸然。
渔父歌三首:水接衡门十里余，信船归去卧看书。轻爵禄，慕玄虚，莫道渔人只为鱼。避世垂纶不记年，官高争得似君闲。倾白酒，对青山，笑指柴门待月还。棹警鸥飞水溅袍，影侵潭面柳垂绦。终日醉，绝尘劳，曾见钱塘八月涛。
题黄居寀秋山图:天与黄筌艺奇绝，笔精回感重瞳悦。运思潜通造化工，挥毫定得神仙诀。秋来奉诏写秋山，写在轻绡数幅间。高低向背无遗势，重峦叠嶂何孱颜。目想心存妙尤极，研巧核能状不得。珍禽异兽皆自驯，奇花怪木非因植。崎岖石磴绝游踪，薄雾冥冥藏半峰。娑萝掩映迷仙洞，薜荔累垂缴古松。月槛参桥□，僧老坐搘筇。屈原江上婵娟竹，陶潜篱下芳菲菊。良宵只恐鹧鸪啼，晴波但见鸳鸯浴。暮烟羃羃锁村坞，一叶扁舟横野渡。飒飒白蘋欲起风，黯黯红蕉犹带雨。曲沼芙蓉香馥郁，长汀芦荻花敕蔌。雁过孤峰帖远青，鹿傍小溪饮残绿。秋山秀兮秋江静，江光山色相辉映。雪迸飞泉溅钓矶，云分落叶拥樵径。张璪松石徒称奇，边鸾花鸟何足窥。白旻鹰逞凌风势，薛稷鹤夸警露姿。方原画山空巉岩，峭壁枯槎人见嫌。孙位画水多汹涌，惊湍怒涛人见恐。若教对此定妍媸，必定伏膺怀愧悚。再三展向冕旒侧。便是移山回石间力。大李小李灭声华，献之恺之无颜色。仿佛垂纶渭水滨，吾皇睹之思良臣。依稀荷锸傅岩野，吾皇睹之求贤者。从兹仄展复悬旌，宵衣旰食安天下。才当老人星应候，愿与南山俱献寿。微臣稽首贡长歌，丹青景化同天和。
题景焕画应天寺壁天王歌:锦城东北黄金地，故迹何人兴此寺。白眉长老重名公，曾识会稽山处士。寺门左壁图天王，威仪部从来何方。鬼神怪异满壁走，当檐飒飒生秋光。我闻天王分理四天下，水晶宫殿琉璃瓦。彩仗时驱狒秫装，金鞭频策骐驎马。毗沙大像何光辉，手擎巨塔凌云飞。地神对出宝瓶子，天女倒披金缕衣。唐朝说著名公画，周昉毫端善图写。张僧繇是有神人，吴道子称无敌者。奇哉妙手传孙公，能如此地留神踪。斜窥小鬼怒双目，直倚越狼高半胸。宝冠动总生威容，趋跄左右来倾恭。臂横鹰爪尖纤利，腰缠虎皮斑剥红。飘飘但恐入云中，步骤还疑归海东。蟒蛇拖得浑身堕，精魅搦来双眼空。当时此艺实难有，镇在宝坊称不朽。东边画了空西边，留与后人教敌手。后人见者皆心惊，尽为名公不敢争。谁知未满三十载，或有异人来间生。匡山处士名称朴，头骨高奇连五岳。曾持象简累为官，又有蛇珠常在握。昔年长老遇奇踪，今日门师识景公。兴来便请泥高壁，乱抢笔头如疾风。逡巡队仗何颠逸，散漫奇形皆涌出。交加器械满虚空，两面或然如斗敌。圣王怒色览东西，剑刃一挥皆整齐。腕头狮子咬金甲，脚底夜叉击络鞮。马头壮健多筋节，乌觜弯环如屈铁。遍身蛇虺乱纵横，绕颔髑髅干孑裂。眉粗眼竖发如锥，怪异令人不可知。科头巨卒欲生鬼，半面女郎安小儿。况闻此寺初兴置，地脉沈沈当正气。如何请得二山人，下笔咸成千古事。君不见明皇天宝年，画龙致雨非偶然。包含万象藏心里，变现百般生眼前。后来画品列名贤，唯此二人堪比肩。人间是物皆求得，此样欲于何处传。尝忧壁底生云雾，揭起寺门天上去。
渔父歌二首:摆脱尘机上钓船，免教荣辱有流年。无系绊，没愁煎，须信船中有散仙。风浩寒溪照胆明，小君山上玉蟾生。荷露坠，翠烟轻，拨剌游鱼几处惊。
余迁泉山城，留侯招游郡圃作此:当年巧匠制茅亭，台馆翚飞匝郡城。万灶貔貅戈甲散，千家罗绮管弦鸣。柳腰舞罢香风度，花脸妆匀酒晕生。试问亭前花与柳，几番衰谢几番荣。
又咏:去年今日到城都，城上芙蓉锦绣舒。今日重来旧游处，此花憔悴不如初。
忆天台山:常记游灵境，道人情不低。岩房容偃息，天路许相携。霞散曙峰外，虹生凉瀑西。何当尘役了，重去听猿啼。
怀华山隐者:先生入太华，杳杳绝良音。秋梦有时见，孤云无处寻。神清峰顶立，衣冷瀑边吟。应笑干名者，六街尘土深。
闻蝉:一雨一番晴，山林冷落青。莫侵残日噪，正在异乡听。孤馆宿漳浦，扁舟离洞庭。年年当此际，那免鬓凋零。
东华观偃松:半已化为石，有灵通碧湘。生逢尧雨露，老直汉风霜。月滴蟾心水，龙遗脑骨香。始于毫末后，曾见几兴亡。
留宿廖融山斋:清和春尚在，欢醉日何长。谷鸟随柯转，庭花夺酒香。初晴岩翠滴，向晚树阴凉。别有堪吟处，相留宿草堂。
登祝融峰:草叠到孤顶，身齐高鸟翔。势疑撞翼轸，翠欲滴潇湘。云湿幽崖滑，风梳古木香。晴空聊纵目，杳杳极穷荒。
题邓真人遗址:三千功满仙升去，留得山前旧隐基。但见白云长掩映，不知浮世几兴衰。松稍风触霓旌动，棕叶霜沾鹤翅垂。近代无人寻异事，野泉喷月泻秋池。
谢翁宏以诗百篇见示:高奇一百篇，造化见工全。积思游沧海，冥搜入洞天。神珠迷罔象，端玉匪雕镌。休叹不得力，离骚千古传。
赠天台逸人:移桧托禅子，携家上赤城。拂琴天籁寂，奇支枕海涛生。云白寒峰晚，鸟歌春谷晴。又闻求桂楫，载月十洲行。
题伍彬屋壁:圆塘绿水平，鱼跃紫莼生。要路贫无力，深村老退耕。犊随原草远，蛙傍堑篱鸣。拨棹茶川去，初逢谷雨晴。
梦仙谣:琪木扶疏系辟邪，麻姑夜宴紫皇家。银河旌节摇波影，珠阁笙箫吸月华。翠凤引游三岛路，赤龙齐驾五云车。星稀犹倚虹桥立，拟就张骞搭汉槎。
退宫妓:神仙风格本难俦，曾从前皇翠辇游。红踯躅繁金殿暖，碧芙蓉笑水宫秋。宝筝钿剥阴尘覆，锦帐香消画烛幽。一旦色衰归故里，月明犹梦按梁州。
送廖融处士南游:病卧瘴云间，莓苔渍竹关。孤吟牛渚月，老忆洞庭山。壮志潜消尽，淳风竟未还。今朝忽相遇，执手一开颜。
送日东僧游天台:一瓶离日外，行指赤城中。去自重云下，来从积水东。攀萝跻石径，挂锡憩松风。回首鸡林道，唯应梦想通。
送张相公出征:得意在当年，登坛秉国权。汉推周勃重，晋让赵宣贤。儒德尼丘降，兵钤太白传。援毫飞凤藻，发匣吼龙泉。历火金难耗，零霜桂益坚。从来称玉洁，此更让朱妍。鸳鹭臻门下，貔貅拥帐前。去知清朔漠，行不费陶甄。献画符中旨，推诚契上玄。愿将班固笔，书颂勒燕然。
寄当阳袁皓明府:高人为县在南京，竹绕琴堂水绕城。地古既资携酒兴，务闲偏长看山情。松轩待月僧同坐，药圃寻花鹤伴行。百里甚堪留惠爱，莫教空说鲁恭名。
游西湖:□□□□□□□，菰米蘋花似故乡。不是不归归未得，好风明月一思量。
和赠和龙妙空禅师:翰林遗迹镜潭前，孤峭高僧此处禅。出为信门兴化日，坐当吾国太平年。身同莹澈尼珠净，语并锋铓慧剑坚。道果已圆名已遂，即看千匝绕香筵。
塞上:秋风汉北雁飞天，单骑那堪绕贺兰。碛暗更无岩树影，地平时有野烧瘢。貂披寒色和衣冷，剑佩胡霜隔匣寒。早晚横戈似飞尉，拥旄深入异田单。钵略城边日欲西，游人却忆旧山归。牛羊集水烟黏步，雕鹗盘空雪满围。猎骑静逢边气薄，戍楼寒对暮烟微。横行总是男儿事，早晚重来似汉飞。
别雒下一二知己:金鼎光辉照雪袍，雒阳春梦忆波涛。尘埃满眼人情异，风雨前程马足劳。接塞峨眉通蜀险，过山仙掌倚秦高。别来无限幽求子，应笑区区味六韬。
约张处士游梁:莫学区区老一经，夷门关吏旧书生。晋朝灭后无中散，韩国亡来绝上卿。龙变洞中千谷冷，剑横天外八风清。好携长策干时去，免逐渔樵度太平。
寄阎记室:织锦歌成下翠微，岂劳西去问支机。未开水府珠先见，不掘丰城剑自辉。鳌逐玉蟾攀桂上，马随青帝踏花归。相逢半是云霄客，应笑歌牛一布衣。
寄左先辈:狂歌白鹿上青天，何似兰塘钓紫烟。万卷祖龙坑外物，一泓孙楚耳中泉。翩翾蛮榼薰晴浦，毂辘鱼车响夜船。学取青莲李居士，一生杯酒在神仙。
寄许下前管记王侍御:昔年南去得娱宾，顿逊杯前共好春。蚁泛羽觞蛮酒腻，凤衔瑶句蜀笺新。花怜游骑红随辔，草恋征车碧绕轮。别后青青郑南陌，不知风月属何人。
再游韦曲山寺:鹊岩烟断玉巢□，罨画春塘太白低。马踏翠开垂柳寺，人耕红破落花蹊。千年胜概咸原上，几代荒凉绣岭西。碧吐红芳旧行处，岂堪回首草萋萋。
秋宿湘江遇雨:江上阴云锁梦魂，江边深夜舞刘琨。秋风万里芙蓉国，暮雨千家薜荔村。乡思不堪悲橘柚，旅游谁肯重王孙。渔人相见不相问，长笛一声归岛门。
贻南康陈处士陶:白玉堆边蒋径横，空涵二十四滩声。老无征战轩辕国，贫有茅茨帝舜城。丹凤昼飞群木冷，一龙秋卧九江清。时人莫笑非经济，还待中原致太平。
山中春晚寄贾员外:不随黄鹤起烟波，应笑无成返薜萝。看尽好花春卧稳，醉残红日夜吟多。高添雅兴松千尺，暗养清音竹数科。珍重仙曹旧知己，往来星骑一相过。
江边秋夕:千钟紫酒荐菖蒲，松岛兰舟潋滟居。曲内橘香江客笛，字中岚气岳僧书。吟期汗漫驱金虎，坐约丹青跨玉鱼。七色花虬一声鹤，几时乘兴上清虚。
句:流水物情谙世态，落花春梦厌尘劳。织槛锦纹苔乍结，堕书花印菊初残。光阴老去无成事，富贵不来争奈何。眠云无限好知己，应笑不归花满樽。
泊姑熟口:杳杳金陵路，难禁欲断魂。雨晴山有态，风晚水无痕。远色千樯岸，愁声一笛村。如何遣怀抱，诗毕自开尊。
问春:游丝垂幄雨依依，枝上红香片片飞。把酒问春因底意，为谁来后为谁归。
使风:风起即千里，风回翻问津。沈思宦游者，何啻使风人。
石首山:首出崔嵬占上游，迥存浓翠向荆州。空闻别有回山力，却见长江曲尺流。
小园桃李始花，偶以成咏:桃李栽成艳格新，数枝留得小园春。半红半白无风雨，随分夭容解笑人。
公居:公居门馆静，旅寄万州城。山共秋烟紫，霜并夜月清。无愁干酒律，有句入诗评。何必须林下，方驰吏隐名。
游仙都观:冷杉枯柏路盘空，毛发生寒略略风。两汉真仙在何处，巡香行绕蕊珠宫。
和程刑部三首。公会亭:公事公言地，标名姓必臧。江山如得助，谈笑若为妨。均赋乡原肃，详刑郡邑康。官箴居座右，夙夜算难忘。
巫山庙:庙前溪水流潺潺，庙中修竹声珊珊。襄王一梦杳难问，晚晴天气归云闲。
贵游:绣衣公子宴池塘，淑景融融万卉芳。珠翠照天春未老，管弦临水日初长。风飘柳线金成穗，雨洗梨花玉有香。醉后不能离绮席，拟凭青帝系斜阳。
春晚寓怀:一承兑泽莅方州，八度春光照郡楼。好景几将官吏醉，名山时领管弦游。空花任尔频侵眼，老雪从他渐满头。归去杜陵池阁在，只能欢笑不能愁。
中春宴游:二月风光似洞天，红英翠萼簇芳筵。楚王云雨迷巫峡，江令文章媚蜀笺。歌黛入颦春袖敛，舞衣新绣晓霞鲜。酒阑香袂初分散，笑指渔翁钓暮烟。
春晚闲望:东风满地是梨花，只把琴心殢酒家。立处晚楼横短笛，望中春草接平沙。雁行断续晴天远，燕翼参差翠幕斜。归计未成头欲白，钓舟烟浪思无涯。
莲塘霁望:新秋菡萏发红英，向晚风飘满郡馨。万叠水纹罗乍展，一双鸂鶒绣初成。采莲女散吴歌阕，拾翠人归楚雨晴。远岸牧童吹短笛，蓼花深处信牛行。
寄长安郑员外:屈指良交十四人，隙驹风烛渐为尘。当初花下三秦客，只有天涯二老身。乘醉几同游北内，寻芳多共谒东邻。此时阻隔关山远，月满江楼泪满巾。
芳春:微雨微风隔画帘，金炉檀炷冷慵添。桃花满地春牢落，柳絮成堆雪弃嫌。宝瑟不能邀卓氏，彩毫何必梦江淹。宦情归兴休相挠，隼旆渔舟总未厌。
春游:柳成金穗草如茵，载酒寻花共赏春。先入醉乡君莫问，十年风景在三秦。摇摇离绪不能持，满郡花开酒熟时。羞听黄莺求善友，强随绿柳展愁眉。隔云故国山千叠，傍水芳林锦万枝。圣主未容归北阙，且将勤俭抚南夷。
宴游池馆:绮筵金碧照芳菲，酒满瑶卮水满池。去岁南岐离郡日，今春东蜀看花时。俭莲发脸当筹著，绪柳生腰按柘枝。座客半酣言笑狎，孔融怀抱正怡怡。
春夕寓兴:忘忧何必在庭萱，是事悠悠竟可宽。酒病未能辞锦里，春狂又拟入桃源。风吹杨柳丝千缕，月照梨花雪万团。闲泥金徽度芳夕，幽泉石上自潺湲。
郡斋寓兴:依约樊川似旭川，郡斋风物尽萧然。秋庭碧藓铺云锦，晚阁红蕖簇水仙。醉笔语狂挥粉壁，歌梁尘乱拂花钿。情怀放荡无羁束，地角天涯亦信缘。
再看光福寺牡丹:去年曾看牡丹花，蛱蝶迎人傍彩霞。今日再游光福寺，春风吹我入仙家。当筵芬馥歌唇动，倚槛娇羞醉眼斜。来岁未朝金阙去，依前和露载归衙。
到郡后有寄:蜀路新修尽坦平，交亲深幸再逢迎。正当返袂思乡国，却似归家见弟兄。沾泽只惭尧綍重，溯流还喜范舟轻。欲将感恋裁书旨，多少鱼笺写得成。
诫是非:巧舌如簧总莫听，是非多自爱憎生。三人告母虽投杼，百犬闻风只吠声。辨玉且宽和氏罪，诬金须认不疑情。因思畴昔游谈者，六国交驰亦受烹。
吴。鲁肃:斫案兴言断众疑，鼎分从此定雄雌。若无子敬心相似，争得乌林破魏师。
宋。大岘:大岘才过喜可知，指空言已副心期。公孙计策嗟无用，天与南朝作霸基。
宋。放宫人:纳谏廷臣免犯颜，自然恩可霸江山。姚兴侍女方承宠，放出宫闱若等闲。
宋。借南苑:人主词应不偶然，几人曾说笑掀天。不知南苑今何在，借与张公三百年。
宋。刘伯龙:位重何如不厌贫，伯龙孤子只修身。固知生计还须有，穷鬼临时也笑人。
齐。郁林王:强哀强惨亦从伊，归到私庭喜可知。喜字漫书三十六，到头能得几多时。
梁。蔡撙:紫茄白苋以为珍，守任清真转更贫。不饮吴兴郡中水，古今能有几多人？
陈。王僧辨:彼此英雄各有名，石头高卧拟争衡。当时堪笑王僧辨，待欲将心托圣明。
陈。姚察:曾佐徐陵向北游，剖陈疑事动名流。却归掌选清何甚，一匹花綀不肯收。
赠进士李守微:一定童颜老岁华，贫寒游历贵人家。炼成正气功应大，养得元神道不差。舄曳鹤毛干毾毛及，杖携筇节瘦槎牙。如何蓬阆不归去，落尽蟠桃几度花。
和訾家洲宴游:新春蕊绽訾家洲，信是南方最胜游。酒满百分殊不怕，人添一岁更堪愁。莺声暗逐歌声艳，花态还随舞态羞。莫惜今朝同酩酊，任他龟鹤与蜉蝣。
西施:惆怅兴亡系绮罗，世人犹自选青娥。越王解破夫差国，一个西施已是多。
送人游邵州:春江正渺渺，送别两依依。烟里棹将远，渡头人未归。渔家侵叠浪，岛树挂残晖。况入湖湘路，那堪花乱飞。
竹:树色连云万叶开，王孙不厌满庭栽。凌霜尽节无人见，终日虚心待凤来。谁许风流添兴咏，自怜潇洒出尘埃。朱门处处多闲地，正好移阴覆翠苔。
鹊:才见离巢羽翼开，尽能轻飏出尘埃。人间树好纷纷占，天上桥成草草回。几度送风临玉户，一时传喜到妆台。若教颜色如霜雪，应与清平作瑞来。
观妓:向晚小乘游，朝来新上头。从来许长袖，未有客难留。
婕妤怨:南国承欢日，东方候晓时。那能妒褒姒，只爱笑唐儿。宝叶随云髻，珠丝锻履綦。不知飞燕意，何事苦相疑。
灞上:鸣鞭晚日禁城东，渭水晴烟灞岸风。都傍柳阴回首望，春天楼阁五云中。
叹美人照镜:插花枝共动，含笑靥俱生。衫分两处色，钏响一边声。就中还妒影，恐夺可怜名。
还渭南感旧二首:寝室悲长簟，妆楼泣镜台。独悲桃李节，不共一时开。魂兮若有感，仿佛梦中来。常时华室静，笑语度更筹。恍惚人事改，冥漠委荒丘。阳原叹薤露，阴壑悼藏舟。清夜妆台月，空想画眉愁。
自紫阳观至华阳洞，宿侯尊师草堂简同游:石林媚烟景，句曲盘江甸。南向佳气浓，峰峰遥隐见。渐临华阳口，微路入葱蒨。七曜悬洞宫，五云抱山殿。银函意谁发，金液徒堪荐。千载桃花春，秦人深不见。东溪喜相遇，贞白如会面。青鸟来去闲，红霞朝夕变。一从化真骨，万里乘飞电。萝月延步虚，松花醉闲宴。幽人即长往，茂宰应交战。明发归琴堂，知君懒为县。
敕和元相公家园即事寄王相公:共列中台贵，能齐物外心。回车青阁晚，解带碧芳深。夜水随畦入，晴花度竹寻。题诗更相应，一字重千金。
早过梨岭，喜雪书情呈崔判官:度岭逢朝雪，行看马迹深。轻标南国瑞，寒慰北人心。皎洁停丹嶂，飘飖映绿林。共君歌乐土，无作白头吟。
赋得垣衣:漠漠复霏霏，为君垣上衣。昭阳辇下草，应笑此生非。掩蔼青春去，苍茫白露稀。犹胜萍逐水，流浪不相依。
孤雁:只影翩翩下碧湘，傍池鸳鹭宿银塘。虽逢夜雨迷深浦，终向晴天著旧行。忆伴几回思片月，蜕翎多为系繁霜。江南塞北俱关念，两地飞归是故乡。
水殿抛球曲二首:侍宴黄昏晓未休，玉阶夜色月如流。朝来自觉承恩最，笑倩傍人认绣球。堪恨隋家几帝王，舞裀揉尽绣鸳鸯。如今重到抛球处，不是金炉旧日香。
末秋到家:归来无所利，骨肉亦不喜。黄犬却有情，当门卧摇尾。
金钱花:轮廓休夸四字书，红窠写出对庭除。时时买得佳人笑，本色金钱却不如。
勖曹生:桑扈交飞百舌忙，祖亭闻乐倍思乡。尊前有恨惭卑宦，席上无憀爱艳妆。莫为狂花迷眼界，须求真理定心王。游蜂采掇何时已，只恐多言议短长。
逢邻女:日高邻女笑相逢，慢束罗裙半露胸。莫向秋池照绿水，参差羞杀白芙蓉。
废宅:牢落画堂空锁尘，荒凉庭树暗消春。豪家莫笑此中事，曾见此中人笑人。
冬日与群公泛舟焦山:江外水不冻，今年寒复迟。众芳且未歇，近腊仍袷衣。载酒适我情，兴来趣渐微。方舟大川上，环酌对落晖。两片青石棱，波际无因依。三山安可到，欲到风引归。沧溟壮观多，心目豁暂时。况得穷日夕，乘槎何所之。纵步不知远，夕阳犹未回。好花随处发，流水趁人来。
杪秋洞庭怀王道士:漂泊日复日，洞庭今更秋。青桃亦何意，此夜催人愁。惆怅客中月，裴回江上楼。心知楚天远，目送沧波流。谢客久已灭，微言无处求。空余白云在，客兴随孤舟。千里杳难尽，一身常独游。故园复何许，江汉徒迟留。
新乐府:温谷春生至，宸游近甸荣。云随天上转，风入御筵轻。翠盖浮佳气，朱楼依太清。朝臣冠剑退，宫女管弦迎。
部落曲:蕃军傍塞游，代马喷风秋。老将垂金甲，阏支著锦裘。雕戈蒙豹尾，红旆插狼头。日暮天山下，鸣笳汉使愁。
咏破扇:轮如明月尽，罗似薄云穿。无由重掩笑，分在秋风前。
薛王花烛行:王子仙车下凤台，紫缨金勒驭龙媒。□□□□□□出，环佩锵锵天上来。鳷鹊楼前云半卷，鸳鸯殿上月裴回。玉盘错落银灯照，珠帐玲珑宝扇开。盈盈二八谁家子，红粉新妆胜桃李。从来六行比齐姜，自许千门奉楚王。楚王宫里能服饰，顾盼倾城复倾国。合欢锦带蒲萄花，连理香裙石榴色。金炉半夜起氛氲，翡翠被重苏合熏。不学曹王遇神女，莫言罗敷邀使君。同心婉娩若琴瑟，更笑天河有灵匹。一朝福履盛王门，百代光辉增帝室。富贵荣华实可怜，路傍观者谓神仙。只应早得淮南术，会见双飞入紫烟。
虞姬怨:妾本江南采莲女，君是江东学剑人。逢君游侠英雄日，值妾年华桃李春。年华灼灼艳桃李，结发簪花配君子。行逢楚汉正相持，辞家上马从君起。岁岁年年事征战，侍君帷幕损红颜。不惜罗衣沾马汗，不辞红粉著刀环。相期相许定关中，鸣銮鸣佩入秦宫。谁误四面楚歌起，果知五星汉道雄。天时人事有兴灭，智穷计屈心摧折。泽中马力先战疲，帐下蛾眉□□□。君王是日无神彩，贱妾此时容貌改。拔山意气都已无，渡江面目今何在。终天隔地与君辞，恨似流波无息时。使妾本来不相识，岂见中途怀苦悲。
吴宫怨:君不见吴王宫阁临江起，不见珠帘见江水。晓气晴来双阙间，潮声夜落千门里。句践城中非旧春，姑苏台下起黄尘。只今唯有西江月，曾照吴王宫里人。
春游吟:初春遍芳甸，十里蔼盈瞩。美人摘新英，步步玩春绿。所思杳何处，宛在吴江曲。可怜不得共芳菲，日暮归来泪满衣。
怨诗三首:罗敷初总髻，蕙芳正娇小。月落始归船，春眠恒著晓。何处期郎游，小苑花台间。相忆不可见，且复乘月还。别前花照路，别后露垂叶。歌舞须及时，如何坐悲妾。
题春梦秋归故里:故国归路赊，春晚在天涯。明月夜来梦，碧山秋到家。开窗闻落叶，远墅见晴鸦。惊起晓庭际，莺啼桃杏花。
放猿:放尔千山万水身，野泉晴树好为邻。啼时莫近潇湘岸，明月孤舟有旅人。
宿山驿:文战何堪功未图，又驱羸马指天衢。露华凝夜渚莲尽，月彩满轮山驿孤。岐路辛勤终日有，乡关音信隔年无。好同范蠡扁舟兴，高挂一帆归五湖。
北邙山:北邙山草又青青，今日销魂事可明。绿酒醉来春未歇，白杨风起柳初晴。冈原旋葬松新长，年代无人阙半平。堪取金炉九还药，不能随梦向浮生。
秋闺:白马三军客，青娥十载思。玉庭霜落夜，罗幌月明时。炉冷蜘蛛喜，灯高熠耀期。愁多不可曙，流涕坐空帏。
九日对酒:嘉辰复遇登高台，良朋笑语倾金罍。烟摊秋色正堪玩，风惹菊香无限来。未保乱离今日后，且谋欢洽玉山颓。谁知靖节当时事，空学狂歌倒载回。
雷塘:九重城阙悲凉尽，一聚园林怨恨长。花忆所为犹自笑，草知无道更应荒。诗名占得风流在，酒兴催教运祚亡。若问皇天惆怅事，只应斜日照雷塘。
村行:天淡雨初晴，游人恨不胜。乱山啼蜀魄，孤棹宿巴陵。影暗村桥柳，光寒水寺灯。罢吟思故国，窗外有渔罾。
颍川客舍:素琴孤剑尚闲游，谁共芳尊话唱酬。乡梦有时生枕上，客情终日在眉头。云拖雨脚连天去，树夹河声绕郡流。回首帝京归未得，不堪吟倚夕阳楼。
题袁州龙兴寺:百尺古松松下寺，宝幡朱盖画珊珊。闲庭甘露几回落，青石绿苔犹未干。
失题:举意三江竭，兴心四海枯。南游李邕死，北望宋珪殂。
吴江别王长史:多年襆被玉山岑，鬓雪欺人忽满簪。驽马虽然贪短豆，野麋终是忆长林。鲈鱼未得乘归兴，鸥鸟惟应信此心。见说新桥好风景，会须乘月濯烦襟。
晚霁登汝南大云阁:禅宫新歇雨，香阁晚登临。邑树晴光起，川苗佳气深。水包城下岸，云细郢中岑。自叹牵卑日，聊开望远心。
苏著作山池:水树子云家，峰瀛宛不赊。芥浮舟是叶，莲发岫为花。酌蚁开春瓮，观鱼凭海查。游苏多石友，题赠满瑶华。
咏浮沤为辛明府作:行潦散轻沤，清规吐未收。雨来波际合，风起浪中浮。晶晃明苔砌，参差绕芥舟。影疑星泛晓，光似露涵秋。皎皎珠同净，漂漂梗共流。洁容无变染，圆知有谦柔。欲作微涓效，先从淡水游。
琵琶行:何人劚得一片木，三尺春冰五音足。一弹决破真珠囊，迸落金盘声断续。飘飘飖飖寒丁丁，虫豸出蛰神鬼惊。秋鸿叫侣代云黑，猩猩夜啼蛮月明。潏潏汩汩声不定，胡雏学汉语未正。若似长安月蚀时，满城敲鼓声噒噒。青山飞起不压物，野水流来欲湿人。伤心忆得陈后主，春殿半酣细腰舞。黄莺百舌正相呼，玉树后庭花带雨。二妃哭处山重重，二妃没后云溶溶。夜深霜露锁空庙，零落一丛斑竹风。金谷园中草初绿，石崇一弄思归曲。当时二十四友人，手把金杯听不足。又似贾客蜀道间，千铎万磬鸣空山。未若此调呦呦兮啁啁，嘈嘈兮啾啾。引之于山，兽不能走。吹之于水，鱼不能游。方知此艺不可有，人间万事凭双手。若何为我再三弹，送却花前一尊酒。
适思:芳岁不我与，飒然凉风生。繁华扫地歇，蟋蟀充堂鸣。感物增忧思，奋衣出游行。行值古墓林，白骨下纵横。田竖鞭髑髅，村童扫精灵。精灵无奈何，像设安所荣。石人徒瞑目，表柱烧无声。试读碑上文，乃是昔时英。位极君诏葬，勋高盈忠贞。宠终禁樵采，立嗣修坟茔。运否前政缺，群盗多蚊虻。即此丘垄坏，铁心为沾缨。当其崇树日，岂意侵夺并。冥漠生变故，凄凉结幽明。悲端岂自我，外物纷相萦。所适非所见，前登江上城。倚楼临绿水，一望解伤情。
采莲曲:游女泛江晴，莲红水复清。竞多愁日暮，争疾畏船倾。波动疑钗落，风生觉袖轻。相看未尽意，归浦棹歌声。
采莲:越艳荆姝惯采莲，兰桡画楫满长川。秋来江上澄如练，映水红妆如可见。此时莲浦珠翠光，此日荷风罗绮香。纤手周游不暂息，红英烂熳殊未极。夕鸟栖林人欲稀，长歌哀怨采莲归。
同崔员外温泉宫即事:辇辂移双阙，宸游整六师。天回紫微座，日转羽林旗。雷气寒戈戟，军容壮武貔。弓鸣射雁处，泉暖跃龙时。惠化成观俗，讴谣入赋诗。同欢王道盛，相与咏雍熙。
登乐游原怀古:缅惟汉宣帝，初谓皇曾孙。虽在襁褓中，亦遭巫蛊冤。至哉丙廷尉，感激义弥敦。驰逐莲勺道，出入诸陵门。一朝风云会，竟登天位尊。握符升宝历，负扆御华轩。赫奕文物备，葳蕤休瑞繁。卒为中兴主，垂名于后昆。雄图奄已谢，余址空复存。昔为乐游苑，今为狐兔园。朝见牧竖集，夕闻栖鸟喧。萧条灞亭岸，寂寞杜陵原。幂詈野烟起，苍茫岚气昏。二曜屡回薄，四时更凉温。天道尚如此，人理安可论。
静女歌:静女乐于静，动合古人则。妙年工诗书，弱岁勤组织。端居愁若痴，谁复理容色。十五坐幽闺，四邻不相识。夭夭邻家子，百花装首饰。日月淇上游，笑人不逾阈。河水自浊济自清，仙台蛾眉秦镜明。为照齐王门下丑，何如汉帝掌中轻。
古兴二首:蔓草自细微，女萝始夭夭。夤缘至百尺，荣耀非一朝。敷色高碧岭，流芳薄丹霄。如何摧秀木，正为余波漂。茎叶落岩迹，英蕤从风飙。洪柯不足恃，况乃托陵苕。长安富豪右，信是天下枢。戚里笙歌发，禁门冠盖趋。攀云无丑士，唾地尽成珠。日晏下双阙，烟花乱九衢。恩荣在片言，零落亦须臾。何意还自及，曲池今已芜。
少年行:承恩借猎小平津，使气常游中贵人。一掷千金浑是胆，家无四壁不知贫。
奉和夏日游山应制:首夏林壑清，薄暮烟霞上。连岩耸百仞，绝壑临千丈。照灼晚花鲜，潺湲夕流响。悠然动睿思，息驾寻真赏。掞彼涡川作，怀兹洛滨想。窃吹等齐竽，何用承恩奖。
游昌化精舍:宝台侵汉远，金地接霞高。何必游天外，忻此契卢敖。
再登河阳城怀古:客游倦旅思，憩驾陟崇墉。元凯标奇迹，安仁擅美踪。远近浊河流，出没青山峰。伫想空不极，怀古怅无从。
日华川上动:曙霞攒旭日，浮景弄晴川。晃曜层潭上，悠扬极浦前。岸高时拥媚，波远渐澄鲜。萍实空随浪，珠胎不照渊。早暄依曲渚，微动触轻涟。孰假咸池望，幽情得古篇。
初日照华清宫:灵山初照泽，远近见离宫。影动参差里，光分缥缈中。鲜飙收晚翠，佳气满晴空。林润温泉入，楼深复道通。璇题生炯晃，珠缀引月忽胧。凤辇何时幸，朝朝此望同。
清露被皋兰:九皋兰叶茂，八月露华清。稍与秋阴合，还将晓色并。向空罗细影，临水泫微明。的皪添幽兴，芊绵动远情。夕芳人未采，初降鹤先惊。为感生成惠，心同葵藿倾。
风光草际浮:春风泛摇草，旭日遍神州。已向花间积，还来叶上浮。晓光缘圃丽，芳气满街流。澹荡依朱萼，飖飏带玉沟。向空看转媚，临水见弥幽。况被崇兰色，王孙正可游。
风光草际浮:香发王孙草，春生君子风。光摇低偃处，影散艳阳中。稍稍移蘋末，微微转蕙丛。浮烟倾绿野，远色澹晴空。泛彩池塘媚，含芳景气融。清晖谁不挹，几许赏心同。
冬至日祥风应候:节逢清景至，占气二仪中。独喜登台日，先知应候风。呈祥光舜化，表庆感尧聪。既与乘时叶，还将入律同。微微万井遍，习习九门通。更绕炉烟起，殷勤报岁功。
登云梯:谢客常游处，层峦枕碧溪。经过殊俗境，登陟象云梯。步步劳山屐，行行蹑涧霓。迥临天路广，俯眺夕阳低。赏咏情弥惬，风尘事已睽。前修如可慕，投足固思齐。
登云梯:碧落远澄澄，青山路可升。身轻疑易蹋，步独觉难凭。逦迤排将近，回翔势渐登。上宁愁屈曲，高更喜超腾。江树遥分蔼，山岚宛若凝。赤城容许到，敢惮百千层。
春台晴望:追赏层台迥，登临四望频。熙熙山雨霁，处处柳条新。草长秦城夕，花明汉苑春。晴林翻去鸟，紫陌阅行人。旅客风尘厌，山家梦寐亲。迁莺思出谷，鶱翥待芳辰。
春水绿波:芳时淑气和，春水澹烟波。滉漾滋兰杜，沦涟长芰荷。晚光扶翠潋，潭影写青莎。归雁追飞尽，纤鳞游泳多。朝宗终到海，润下每盈科。愿假中流便，从兹发棹歌。
秋霁望庐山瀑布:常思瀑布幽，晴晀喜逢秋。一带连青嶂，千寻倒碧流。湿云应误鹤，翻浪定惊鸥。星浦虹初下，炉峰烟未收。岩高时褭褭，天净起悠悠。傥见朝宗日，还须济巨舟。
鲛人潜织:珠馆冯夷室，灵鲛信所潜。幽闲云碧牖，滉漾水精帘。机动龙梭跃，丝萦藕淬添。七襄牛女恨，三日大人嫌。透手击吴练，凝冰笑越缣。无因听札札，空想濯纤纤。
泗滨得石磬:浮磬潜清深，依依呈碧浔。出水见贞质，在悬含玉音。对此喜还叹，几秋还到今。器古契良觌，韵和谐宿心。何为值明鉴，适得离幽沈。自兹入清庙，无复泥沙侵。
言行相顾:将使言堪复，常闻行欲先。比珪斯不玷，修己直如弦。跬步非全进，吹嘘禀自然。当令夫子察，无宿仲由贤。正遇兴邦际，因怀入署年。坐知清监下，相顾有人焉。
人不易知:如面诚非一，深心岂易知。入秦书十上，投楚岁三移。和玉翻为泣，齐竽或滥吹。周行虽有寘，殷鉴在前规。寅亮推多士，清通固赏奇。病诸方号哲，敢相反成疵。冬日承余爱，霜云喜暂披。无令见瞻后，回照复云疲。
西戎即叙:悬首藁街中，天兵破犬戎。营收低陇月，旗偃度湟风。肃杀三边劲，萧条万里空。元戎咸服罪，余孽尽输忠。圣理符轩化，仁恩契禹功。降逾洞庭险，枭拟郅支穷。已散军容捷，还资庙算通。今朝观即叙，非与献獒同。
玉烛:历象璿玑正，休征玉烛明。四时佳气满，五纬太阶平。律吕风光至，烟云瑞色呈。年和知岁稔，道泰喜秋成。寰海皇恩被，乾坤至化清。自怜同野老，帝力讵能名。
龙池春草:暖积龙池绿，晴连御苑春。迎风茎未偃，裛露色犹新。苒苒分阶砌，离离杂荇蘋。细丛依远渚，疏影落轻沦。迟引萦花蝶，偏宜拾翠人。那怜献赋者，惆怅惜兹辰。
试越裳贡白雉:素翟宛昭彰，遥遥自越裳。冰晴朝映日，玉羽夜含霜。岁月三年远，山川九泽长。来从碧海路，入见白云乡。作瑞兴周后，登歌美汉皇。朝天资孝理，惠化且无疆。
河中献捷:叛将忘恩久，王师不战通。凯歌千里内，喜气二仪中。寇尽条山下，兵回汉苑东。将军初执讯，明主欲论功。落日烟尘静，寒郊壁垒空。苍生幸无事，自此乐尧风。
临川羡鱼:曾是归家客，今年且未旋。游鳞方有待，织网岂能捐。向水烟波夕，吟风岁月迁。莓苔生古岸，葭菼变清川。不逐沧波叟，还宗内外篇。良辰难自掷，此日愿忘筌。
侍宴桃花园咏桃花应制:源水丛花无数开，丹跗红萼间青梅。从今结子三千岁，预喜仙游复摘来。
玉龙子诗:圣运潜符瑞玉龙，自兴云雨更无踪。不如渭水沙中得，争保銮舆复九重。
睹野花思京师旧游:曾过街西看牡丹，牡丹才谢便心阑。如今变作村园眼，鼓子花开也喜欢。
五子之歌:邦惟固本自安宁，临下常须驭朽惊。何事十旬游不返，祸胎从此召殷兵。酒色声禽号四荒，那堪峻宇又雕墙。静思今古为君者，未或因兹不灭亡。唯彼陶唐有冀方，少年都不解思量。如今算得当时事，首为盘游乱纪纲。明明我祖万邦君，典则贻将示子孙。惆怅太康荒坠后，覆宗绝祀灭其门。仇雠万姓遂无依，颜厚何曾解忸怩。五子既歌邦已失，一场前事悔难追。
献公佐诗:破额幞头衫也穿，使君犹许对华筵。今朝幸倚文章守，遮莫青蛾笑揭天。
吟:学织缭绫功未多，乱拈机杼错抛梭。莫教官锦行家见，把此文章笑杀他。
大庆堂赐宴元珰有诗呈吴越王:非为亲贤展绮筵，恒常宁敢恣游盘。绿搓杨柳绵初软，红晕樱桃粉未干。谷鸟乍啼声似涩，甘霖方霁景犹寒。笙歌风紧人酣醉，却绕珍丛烂熳看。
御制春游长句:天意分明道已光，春游嘉景胜仙乡。玉炉烟直风初静，银汉云销日正长。柳带似眉全展绿，杏苞似脸半开香。黄莺历历啼红树，紫燕关关语画梁。低槛晚晴笼翡翠，小池波暖浴鸳鸯。马嘶广陌贪新草，人醉花堤怕夕阳。比屋管弦呈妙曲，连营罗绮斗时妆。全吴霸越千年后，独此升平显万方。
明月湖醉后蔷薇花歌:万朵当轩红灼灼，晚阴照水尘不著。西施醉后情不禁，侍儿扶下蕊珠阁。柔条嫩蕊轻菩鳃，一低一昂合又开。深红浅绿状不得，日斜池畔香风来。红能柔，绿能软，浓淡参差相宛转。舞蝶双双谁唤来，轻绡片片何人剪。白发使君思帝乡，驱妻领女游花傍。持杯忆著曲江事，千花万叶垂宫墙。复有同心初上第，日暮华筵移水际。笙歌日日徵教坊，倾国名倡尽佳丽。我曾此处同诸生，飞盂落盏纷纵横。将欲得到上天路，刚向直道中行去。一朝失势当如此，万事如灰壮心死。谁知奏御数万言，翻割龟符四千里。丈夫达则贤，穷则愚。胡为紫，胡为朱？莫思身外穷通事，且醉花前一百壶。
斑竹簟:龙鳞满床波浪湿，血光点点湘娥泣。一片晴霞冻不飞，深沈尽讶蛟人立。百朵排花蜀缬明，珊瑚枕滑葛衣轻。闲窗独卧晓不起，冷浸羁魂锦江里。
留赠偃师主人:孤城漏未残，徒侣拂征鞍。洛北去愁远，淮南归梦阑。晓灯回壁暗，晴雪卷帘寒。更尽主人酒，出门行路难。
骊山感怀:武帝寻仙驾海游，禁门高闭水空流。深宫带日年年色，翠柏凝烟夜夜愁。鸾凤影沈归万古，歌钟声断梦千秋。晚来惆怅无人会，云雨能飞傍玉楼。
读庾信集:四朝十帝尽风流，建业长安两醉游。惟有一篇杨柳曲，江南江北为君愁。
题长乐驿壁:三十骅骝一烘尘，来时不锁杏园春。杨花满地如飞雪，应有偷游曲水人。
粉笺题诗:三月江南花满枝，风轻帘幕燕争飞。游人休惜夜秉烛，杨柳阴浓春欲归。
咏美人骑马:骏马娇仍稳，春风灞岸晴。促来金镫短，扶上玉人轻。帽束云鬟乱，鞭笼翠袖明。不知从此去，何处更倾城。
宫词:花萼楼前春正浓，濛濛柳絮舞晴空。金钱掷罢娇无力，笑倚栏干屈曲中。
汤周山:汤周二大仙，庐此得升天。风俗因兴庙，春秋不记年。锦云张紫盖，琴溜泻鸣泉。丹灶犹存鼎，仙花发故园。
永州舜庙诗:游湘有余怨，岂是圣人心。行路猿啼古，祠宫梦草深。素风传旧俗，异迹闭荒林。巡狩去不返，烟云愁至今。九嶷天一半，山尽海沈沈。
日暮山河清:天高爽气晶，驰景忽西倾。山列千重静，河流一带明。想同金镜澈，宁让玉壶清。纤翳无由出，浮埃不复生。荣纡分汉苑，表里见秦城。逸兴终难系，抽毫仰此情。
月映清淮流:淮月秋偏静，含虚夜转明。桂花窥镜发，蟾影映波生。澹滟轮初上，裴回魄正盈。遥塘分草树，近浦写山城。桐柏流光逐，蠙珠濯景清。孤舟方利涉，更喜照前程。
清风戒寒:萧飒清风至，悠然发思端。入林翻别叶，绕树败红兰。晓拂轻霜度，宵分远籁攒。稍依帘隙静，遍觉座隅寒。乍逐惊蓬振，偏催急漏残。遥知洞庭水，此夕起波澜。
空水共澄鲜:悠然四望通，渺渺水无穷。海鹤飞天际，烟林出镜中。云消澄遍碧，霞起澹微红。落日浮光满，遥山翠色同。樵声喧竹屿，棹唱入莲丛。远客舟中兴，烦襟暂一空。
长安早春:杳霭三春色，先从帝里芳。折杨犹恨短，测景已忻长。莺和红楼乐，花连紫禁香。跃鱼惊太液，佳气接温汤。风送飞珂响，尘蒙翠辇光。熙熙晴煦远，徒欲奉尧觞。
观剑南献捷:遐圻新破虏，名将旧登坛。戎馘西南至，毡裘长幼观。边疆氛已息，矛戟血犹残。紫陌欢声动，丹墀喜气盘。唐虞方德易，卫霍比功难。共睹俘囚入，赓歌万国安。
晦日同志昆明池泛舟:灵沼疑河汉，萧条见斗牛。烟生知岸近，水净觉天秋。落月低前树，清辉满去舟。兴因孤屿起，心为白蘋留。晓吹兼渔笛，闲云伴客愁。龙津如可上，长啸且乘流。
金谷园花发怀古:春风生梓泽，迟景映花林。欲问当时事，因伤此日心。繁华人已殁，桃李意何深。涧咽歌声在，云归盖影沈。地形同万古，笑价失千金。遗迹应无限，芳菲不可寻。
霜隼下晴皋:九皋霜气劲，翔隼下初晴。风动闲云卷，星驰白草平。棱棱方厉疾，肃肃自纵横。掠地秋毫迥，投身逸翮轻。高墉全失影，逐雀作飞声。薄暮寒郊外，悠悠万里情。
随驾游青城:因随八马上仙山，顿隔尘埃物象闲。只恐西追王母宴，却忧难得到人间。
赠外:浮萍依绿水，弱茑寄青松。与君结大义，移天得所从。翰林无双鸟，剑水不分龙。谐和类琴瑟，坚固同胶漆。义重恩欲深，夷险贵如一。本自身不令，积多婴痛疾。朝夕倦床枕，形体耻巾栉。游子倦风尘，从官初解巾。束装赴南郢，脂驾出西秦。比翼终难遂，衔雌苦未因。徒悲枫岸远，空对柳园春。男儿不重旧，丈夫多好新。新人喜新聘，朝朝临粉镜。两鸳固无比，双蛾谁与竞？讵怜愁思人，衔啼嗟薄命。蕣华不足恃，松枝有余劲。所愿好九思，勿令亏百行。
古兴:郁蒸夏将半，暑气扇飞阁。骤雨满空来，当轩卷罗幕。度云开夕霁，宇宙何清廓。明月流素光，轻风换炎铄。孤鸾伤对影，宝瑟悲别鹤。君子去不还，遥心欲何托。金菊延清霜，玉壶多美酒。良人犹不归，芳菲岂常有。不惜芳菲歇，但伤别离久。含情罢斟酌，凝怨对窗牖。霁雪舒长野，寒云半幽谷。严风振枯条，猿啼抱冰木。所嗟游宦子，少小荷天禄。前程未云至，凄怆对车仆。岁寒成咏歌，日暮栖林朴。不惮行险道，空悲年运促。
同夫游秦:路扫饥寒迹，天哀志气人。休零离别泪，携手入西秦。
拾得韦氏花钿以诗寄赠:今朝妆阁前，拾得旧花钿。粉污痕犹在，尘侵色尚鲜。曾经纤手里，拈向翠眉边。能助千金笑，如何忍弃捐？
诮喜鹊:畴昔鸳鸯侣，朱门贺客多。如今无此事，好去莫相过。
句:游蜂乍起惊落墀，黄鸟衔来却上枝。临风重回首，掩泪向庭花。镜中春色老，枕前秋夜长。
杂言寄杜羔:君从淮海游，再过兰杜秋。归来未须臾，又欲向梁州。梁州秦岭西，栈道与云齐。羌蛮万余落，矛戟自高低。已念寡俦侣，复虑劳攀跻。丈夫重志气，儿女空悲啼。临邛滞游地，肯顾浊水泥。人生赋命有厚薄，君但遨游我寂寞。
题唐安寺阁壁:春来引步暂寻游，愁见风光倚寺楼。正好开怀对烟月，双眉不觉自如钩。
喜卢郎及第:晓妆初罢眼初瞤，小玉惊人踏破裙。手把红笺书一纸，上头名字有郎君。
雨中看牡丹:东风未放晓泥干，红药花开不奈寒。待得天晴花已老，不如携手雨中看。
子夜歌十八首:侬既剪云鬟，郎亦分丝发。觅向无人处，绾作同心结。夜夜不成寐，拥被啼终夕。郎不信侬时，但看枕上迹。何时得成匹，离恨不复牵。金针刺菡萏，夜夜得见莲。相逢逐凉候，黄花忽复香。颦眉腊月露，愁杀未成霜。明窗弄玉指，指甲如水晶。剪之特寄郎，聊当携手行。寄语闺中娘，颜色不常好。含笑对棘实，欢娱须是枣。良会终有时，劝郎莫得怒。姜蘖畏春蚕，要绵须辛苦。醉梦幸逢郎，无奈乌哑哑。中山如有酒，敢借千金价。信使无虚日，玉酝寄盈觥。一年一日雨，底事太多晴。绣房拟会郎，四窗日离离。手自施屏障，恐有女伴窥。相思百余日，相见苦无期。褰裳摘藕花，要莲敢恨池。金盆盥素手，焚香诵普门。来生何所愿，与郎为一身。花池多芳水，玉杯挹赠郎。避人藏袖里，湿却素罗裳。感郎金针赠，欲报物俱轻。一双连素缕，与郎聊定情。寒风响枯木，通夕不得卧。早起遣问郎，昨宵何以过？得郎日嗣音，令人不可睹。熊胆磨作墨，书来字字苦。轻巾手自制，颜色烂含桃。先怀侬袖里，然后约郎腰。侬赠绿丝衣，郎遗玉钩子。即欲系侬心，侬思著郎体。
独游家园:可惜春时节，依前独自游。无端两行泪，长只对花流。
采桑:郎大家宋氏春来南雁归，日去西蚕远。妾思纷何极，客游殊未返。
宿巫山寄远人:巫山云，巫山雨，朝云暮雨无定所。南峰忽暗北峰晴，空里仙人语笑声。曾侍荆王枕席处，直至如今如有灵。春风澹澹白云闲，惊湍流水响千山。一夜此中对明月，忆得此中与君别。感物情怀如旧时，君今渺渺在天涯。晓看襟上泪流处，点点血痕犹在衣。
独夜词:晴天霜落寒风急，锦帐罗帏羞更入。秦筝不复续断弦，回身掩泪挑灯立。
春词二首:垂柳鸣黄鹂，关关若求友。春情不可耐，愁杀闺中妇。日暮登高楼，谁怜小垂手。昨日桃花飞，今朝梨花吐。春色能几时，那堪此愁绪。荡子游不归，春来泪如雨。
峡中即事:清秋三峡此中去，鸣鸟孤猿不可闻。一道水声多乱石，四时天色少晴云。日暮泛舟溪溆口，那堪夜永思氛氲。
句:春至偏无兴，秋来只是眠。
寄诗:去时盟约与心违，秋日离家春不归。应是维扬风景好，恣情欢笑到芳菲。
题兴元明珠亭:寂寥满地落花红，独有离人万恨中。回首池塘更无语，手弹珠泪与春风。
啰唝曲六首:不喜秦淮水，生憎江上船。载儿夫婿去，经岁又经年。借问东园柳，枯来得几年。自无枝叶分，莫恐太阳偏。莫作商人妇，金钗当卜钱。朝朝江口望，错认几人船。那年离别日，只道住桐庐。桐庐人不见，今得广州书。昨日胜今日，今年老去年。黄河清有日，白发黑无缘。昨日北风寒，牵船浦里安。潮来打缆断，摇橹始知难。
和赵光远题壁:长者车尘每到门，长卿非慕卓王孙。定知羽翼难随凤，却喜波涛未化鲲。娇别翠钿黏去袂，醉歌金雀碎残尊。多情多病年应促，早办名香为返魂。
西江行:日下西塞山，南来洞庭客。晴空白鸟度，万里秋光碧。
闭门羹:一豆聊供游冶郎，去时忙唤锁仓琅。入门独慕相如侣，欲拨瑶琴弹凤凰。
云鬟:扰扰香云湿未干，鸦领蝉翼腻光寒。侧边斜插黄金凤，妆罢夫君带笑看。
酬李校书:才游象外身虽远，学茂区中事易闻。自顾漳滨多病后，空瞻逸翮舞青云。
春郊游眺寄孙处士二首:低头久立向蔷薇，爱似零陵香惹衣。何事碧溪孙处士，百劳东去燕西飞。今朝纵目玩芳菲，夹缬笼裙绣地衣。满袖满头兼手把，教人识是看花归。
酬杨供奉法师见招:远水长流洁复清，雪窗高卧与云平。不嫌袁室无烟火，惟笑商山有姓名。
试新服裁制初成三首:紫阳宫里赐红绡，仙雾朦胧隔海遥。霜兔毳寒冰茧净，嫦娥笑指织星桥。九气分为九色霞，五灵仙驭五云车。春风因过东君舍，偷样人间染百花。长裾本是上清仪，曾逐群仙把玉芝。每到宫中歌舞会，折腰齐唱步虚词。
段相国游武担寺，病不能从题寄:消瘦翻堪见令公，落花无那恨东风。侬心犹道青春在，羞看飞蓬石镜中。
十离诗。鱼离池:跳跃深池四五秋，常摇朱尾弄纶钩。无端摆断芙蓉朵，不得清波更一游。
江月楼:秋风仿佛吴江冷，鸥路参差夕阳影。垂虹纳纳卧谯门，雉堞眈眈俯渔艇。阳安小儿拍手笑，使君幻出江南景。
浣纱庙:吴越相谋计策多，浣纱神女已相和。一双笑靥才回面，十万精兵尽倒戈。范蠡功成身隐遁，伍胥谏死国消磨。只今诸暨长江畔，空有青山号苎萝。
卖残牡丹:临风兴叹落花频，芳意潜消又一春。应为价高人不问，却缘香甚蝶难亲。红英只称生宫里，翠叶那堪染路尘。及至移根上林苑，王孙方恨买无因。
春情寄子安:山路奇支斜石磴危，不愁行苦苦相思。冰销远涧怜清韵，雪远寒峰想玉姿。莫听凡歌春病酒，休招闲客夜贪棋。如松匪石盟长在，比翼连襟会肯迟。虽恨独行冬尽日，终期相见月圆时。别君何物堪持赠，泪落晴光一首诗。
酬李郢夏日钓鱼回见示:住处虽同巷，经年不一过。清词劝旧女，香桂折新柯。道性欺冰雪，禅心笑绮罗。迹登霄汉上，无路接烟波。
游崇真观南楼，睹新及第题名处:云峰满目放春晴，历历银钩指下生。自恨罗衣掩诗句，举头空羡榜中名。
题任处士创资福寺:幽人创奇境，游客驻行程。粉壁空留字，莲宫未有名。凿池泉自出，开径草重生。百尺金轮阁，当川豁眼明。
遣怀:闲散身无事，风光独自游。断云江上月，解缆海中舟。琴弄萧梁寺，诗吟庾亮楼。丛篁堪作伴，片石好为俦。燕雀徒为贵，金银志不求。满杯春酒绿，对月夜窗幽。绕砌澄清沼，抽簪映细流。卧床书册遍，半醉起梳头。
迎李近仁员外:今日喜时闻喜鹊，昨宵灯下拜灯花。焚香出户迎潘岳，不羡牵牛织女家。
左名场自泽州至京，使人传语:闲居作赋几年愁，王屋山前是旧游。诗咏东西千嶂乱，马随南北一泉流。曾陪雨夜同欢席，别后花时独上楼。忽喜扣门传语至，为怜邻巷小房幽。相如琴罢朱弦断，双燕巢分白露秋。莫倦蓬门时一访，每春忙在曲江头。
句:焚香登玉坛，端简礼金阙。明月照幽隙，清风开短襟。绮陌春望远，瑶徽春兴多。殷勤不得语，红泪一双流。云情自郁争同梦，仙貌长芳又胜花。
湖上卧病喜陆鸿渐至:昔去繁霜月，今来苦雾时。相逢仍卧病，欲语泪先垂。强劝陶家酒，还吟谢客诗。偶然成一醉，此外更何之。
感兴:朝云暮雨镇相随，去雁来人有返期。玉枕只知长下泪，银灯空照不眠时。仰看明月翻含意，俯眄流波欲寄词。却忆初闻凤楼曲，教人寂寞复相思。
秦中春望:凤楼春望好，宫阙一重重。上苑雨中树，终南霁后峰。落花行处遍，佳气晚来浓。喜见休明代，霓裳蹑道踪。
句:弟兄俱已尽，松柏问何人。闻道茂陵山水好，碧溪流水有桃源。赤城峭壁无人到，丹灶芝田有鹤来。三千宫女露蛾眉，笑煮黄金日月迟。，
秋日游东山寺寻殊昙二法师:木落树萧槮，水清流寂。属此悲哉气，复兹羁旅戚。奚用写烦忧，山泉恣游历。万丈窥深涧，千寻仰绝壁。傍岭竹参差，缘崖藤幂罒历。行行极幽邃，去去逾空寂。果值息心侣，乔枝方挂锡。围绕悉栴檀，纯良岂沙砾。妙法诚无比，深经解怨敌。心欢即顶礼，道存仍目击。慧刀幸已逢，疑网于焉析。岂直却烦恼，方期拯沈溺。
与英才言聚赋得升天行:驭风过阆苑，控鹤下瀛洲。欲采三芝秀，先从千仞游。驾凤吟虚管，乘槎泛浅流。颓龄一已驻，方验大椿秋。
和卢赞府游纪国道场:日光通汉室，星彩晦周朝。法城从此构，香阁本岧峣。株盘仰承露，刹凤俯摩霄。落照侵虚牖，长虹拖跨桥。高才暂骋目，云藻随飘飖。欲追千里骥，终是谢连镳。
冬日普光寺卧疾，值雪简诸旧游:卧疴苦留滞，辟户望遥天。寒云舒复卷，落雪断还连。凝华照书阁，飞素涴琴弦。回飘洛神赋，皎映齐纨篇。萦阶如鹤舞，拂树似花鲜。徒赏丰年瑞，沈忧终自怜。
三不为篇:我欲偃文修武，身死名存。斫石通道，祈井流泉。君肝在内，我身处边。荆轲拔剑，毛遂捧盘。不为则已，为则不然。将恐两虎共斗，势不俱全。永□今好，长绝来怨。是以返迹荒径，息影柴门。我欲刺股锥刃，悬头屋梁。书临雪彩，牒映萤光。一朝鹏举，万里鸾翔。纵任才辩，游说君王。高车反邑，衣锦还乡。将恐鸟残以羽，兰折由芳。笼餐讵贵，钩饵难尝。是以高巢林薮，深穴池塘。我欲衒才鬻德，入市趋朝。四众瞻仰，三槐附交。标形引势，身达名超。箱盈绮服，厨富甘肴。讽扬弦管，咏美歌谣。将恐尘栖弱草，露宿危条。无过日旦，靡越风朝。是以还伤乐浅，非惟苦遥。
送王颖悟归左绵:客意天南兴已阑，不堪言别向仙官。梦摇玉珮随旄节，心到金华忆杏坛。荒郊极望归云尽，瘦马空嘶落日残。想得故山青霭里，泉声入夜独潺潺。
林公:支公信高逸，久向山林住。时将孙许游，岂以形骸遇。幸辞天子诏，复览名臣疏。西晋尚虚无，南朝久沦误。因谈老庄意，乃尽逍遥趣。谁为竹林贤，风流相比附。
春日山斋:野径东风起，山扉度日开。晴光拆红萼，流水长青苔。逋客殊未去，芳时已再来。非关恋春草，自是欲裴回。
送王法师之西川:旅游无近远，要自别魂销。官柳乡愁乱，春山客路遥。伴行芳草远，缘兴野花飘。计日功成后，还将辅圣朝。
赠别皇甫曾:幽人从远岳，过客爱春山。高驾能相送，孤游且未还。紫苔封井石，绿竹掩柴关。若到云峰外，齐心去住间。
同使君宿大梁驿:旌旗江上出，花外卷帘空。夜色临城月，春寒度水风。虽然行李别，且喜语音同。若问匡庐事，终身愧远公。
听莺歌:新莺傍檐晓更悲，孤音清泠啭素枝。口边血出语未尽，岂是怨恨人不知。不食枯桑葚，不衔苦李花。偶然弄枢机，婉转凌烟霞。众雏飞鸣何跼促，自觇游蜂啄枯木。玄猿何事朝夜啼，白鹭长在汀洲宿。黑雕黄鹤岂不高，金笼玉钩伤羽毛。三江七泽去不得，风烟日暮生波涛。飞去来，莫上高城头，莫下空园里。城头鸱乌拾膻腥，空园燕雀争泥滓。愿当结舌含白云，五月六月一声不可闻。
送道虔上人游方:律仪通外学，诗思入玄关。烟景随缘到，风姿与道闲。贯花留净室，咒水度空山。谁识浮云意，悠悠天地间。
赠司空拾遗:侍臣何事辞云陛，江上微云见雪花。望阁未承丹凤诏，掩门空对楚人家。陈琳草奏才还在，王粲登楼兴未赊。高馆更容尘外客，仍令归路待瑶华。
游元象泊:空水潮色净，澹然湖上心。舳舻轻且进，汀洲如可寻。秋风洄溯险，落日波涛深。寂寞武陵去，中流方至今。
杂诗:未识龙宫莫说珠，识珠言说与君殊。空拳只是婴儿信，岂得将来诳老夫。万法从心起，心生万法生。法生同日了，来去在虚行。寄语修道人，空生慎勿生。如能达此理，不动出深坑。极目观前境，寂寞无一人。回头看后底，影亦不随身。神识苟能无挂碍，廓周法界等虚空。不假坐禅持戒律，超然解脱岂劳功。日用事无别，惟吾自偶偕。头头非取舍，处处勿张乖。朱紫谁为号，青山绝点埃。神通并妙用，运水及搬柴。十方同聚会，个个学无为。此是选佛场，心空及第归。焰水无鱼下底钩，觅鱼无处笑君愁。可怜谷隐老禅伯，被唾如何见亦羞。。
题天长阮少府湖上客归:孤棹移官舍，新农寄楚田。晴林渡海日，春草长湖烟。卧对闲鸥戏，谈经稚子贤。佳期更何许，应向啸台前。
送人游闽越:不须行借问，为尔话闽中。海岛阴晴日，江帆来去风。道游玄度宅，身寄朗陵公。此别何伤远，如今关塞通。
送褚先生海上寻封炼师:潮落风初定，天吴避客舟。近承三殿旨，欲向五湖游。不厌乌皮几，新缝鹤氅裘。明珠漂断岸，阴火映中流。华盖芝童引，神丹桂女收。悬知居缥缈，因为识浮丘。
张舍人南溪别业:新田绕屋半春耕，藜杖闲门引客行。山翠自成微雨色，谿花不隐乱泉声。渔家远到堪留兴，公府悬知欲厌名。入夜更宜明月满，双童唤出解吹笙。
早春书情寄河南崔少府:春日春风至，阳和似不均。病身空益老，愁鬓不知春。宇宙成遗物，光阴促幻身。客游伤末路，心事向行人。道薄犹怀土，时难欲厌贫。微才如可寄，赤县有乡亲。
春游司直城西鸬鹚谿别业:别墅军城下，闲喧未可齐。春深花蝶梦，晓隔柳烟鞞。韶景浮寒水，疏杨映绿堤。沿洄看竹色，来往听莺啼。久慢持生术，多亲种药畦。家贫知素行，心苦见清溪。越客初投分，南枝得寄栖。禅机空寂寞，雅趣赖招携。本寺重江外，游方二室西。裴回恋知己，日夕草萋萋。
喜皇甫大夫同宿大梁驿:江头旌旆去，花外卷帘空。夜色临城月，春声渡水风。也知行李别，暂喜话言同。若问庐山事，终身愧远公。
喜严侍御蜀还赠严秘书:往年分首出咸秦，木落花开秋又春。江客不曾知蜀路，旅魂何处访情人。当时望月思文友，今日迎骢见近臣。多羡二龙同汉代，绣衣芸阁共荣亲。
游山寺:千峰路盘尽，林寺昔何名。步步入山影，房房闻水声。多年人迹断，残照石阴清。自可求居止，安闲过此生。
过杏溪寺寄姚员外:门径众峰头，盘岩复转沟。云僧随树老，杏水落江流。峡狖有时到，秦人今日游。谢公多晚眺，此景在南楼。
送人罢举东游:东堂今已负，况此远行难。兼雨风声过，连天草色干。鸿嘶荒垒闭，兵烧广川寒。若向龙门宿，悬知拭泪看。
夏日送崔秀才游南:南方山水地，念子为贫游。纵是逢佳景，那能缓旅愁。夕阳行远道，烦暑在孤舟。莫向巴江过，猿啼促泪流。
送颢法师往太原讲兼呈李司徒:近腊辞精舍，并州谒尚公。路长山忽尽，塞广雪无穷。讲席开晴垒，禅衣涉远风。闻经诸弟子，应满此门中。
送董正字归觐毗陵:暂辞雠校去，未发见新鸿。路入江波上，人归楚邑东。山遥晴出树，野极暮连空。何以念兄弟，应思洁膳同。
送薛秀才游河中兼投任郎中留后:诗古赋纵横，令人畏后生。驾言游禹迹，知己在蒲城。日射云烟散，风吹草木荣。孤吟临寇境，莫问请长缨。
禅林寺:台山朝佛陇，胜地绝埃氛。冷色石桥月，素光华顶云。远泉和雪溜，幽磬带松闻。终断游方念，炉香继此焚。
寄兴善寺崔律师:沐浴前朝像，深秋白发师。从来居此寺，未省有东池。幽石丛圭片，孤松动雪枝。顷曾听道话，别起远山思。
送清散游太白山:卷经归太白，蹑藓别萝龛。若履浮云上，须看积翠南。倚身松入汉，瞑目月离潭。此境堪长往，尘中事可谙。
送僧:四海无拘系，行心兴自浓。百年三事衲，万里一枝筇。夜减当晴影，春消过雪踪。白云深处去，知宿在何峰。
春晚喜悟禅师自琉璃上方见过:琉璃师到城，谈性外诸经。下岭雪霜在，近人林木清。苔痕深草履，瀑布滴铜瓶。乐问山中事，宵言彻晓星。
客中闻从兄岛游蒲绛因寄:遥遥行李心，苍野入寒深。吟待黄河雪，眠听绛郡砧。差期逢缺月，访信出空林。何处孤灯下，只闻嘹唳禽。
京口别崔固:积雨晴时近，西风叶满泉。相逢嵩岳客，共听楚城蝉。宿馆横秋岛，归帆张远田。别君还寂寞，不似剡中年。
送韩校书赴江西:车马东门别，扬帆过楚津。花繁期到幕，雪在已离秦。吟落江沙月，行飞驿骑尘。猿声孤岛雨，草色五湖春。折苇鸣风岸，遥烟起暮蘋。鄱江连郡府，高兴寄何人。
送杜司马再游蜀中:为客应非愿，愁成欲别时。还游蜀国去，不惜杜陵期。剑水啼猿在，关林转栈迟。日光低峡口，雨势出蛾眉。山迥逢残角，云开识远夷。勿令双鬓发，并向锦城衰。
书事寄万年厉员外:帝城皆剧县，令尹美居东。遂拜赵张下，暂离星象中。拥归从北阙，送上动南宫。举起盆中日，驱行草上风。不惊卢犬吠，渐见夏台空。紫禁黄山绕，沧溟素浐通。封疆亲日月，邑里出王公。逐盗千门启，兴祥五稼丰。胥徒迎晓集，赋税共秋终。条教关天道，歌谣入圣聪。土膏寒麦覆，人海昼尘蒙。廨宇松连翠，朝街日散红。文场新桂茂，粉署旧兰崇。留客把盈爵，抽毫咏早鸿。前驺潘岳贵，故里邵平穷。劝隐莲峰久，期耕树谷同。凫飞将去叶，剑气尚埋丰。何必华阴土，方垂拂拭功。
中秋夜君山脚下看月:汹涌吹苍雾，朦朣吐玉盘。雨师清滓秽，川后扫波澜。气射繁星灭，光笼八表寒。来驱云涨晚，路上碧霄宽。熠耀游何在，蟾蜍食渐难。棹飞银电碎，林映白虹攒。水魄连空合，霜辉压树干。夜深高不动，天下仰头看。
奉酬于中丞使君郡斋卧病见示一首:宿昔祖师教，了空无不可。枯槁未死身，理心寄行坐。仁公施春令，和风来泽我。生成一草木，大道无负荷。论入空王室，明月开心胸。性起妙不染，心行寂无踪。若非禅中侣，君为雷次宗。比闻朝端名，今贻郡斋作。真思凝瑶瑟，高情属云鹤。抉得骊龙珠，光彩曜掌握。若作诗中友，君为谢康乐。盘薄西山气，贮在君子衿。澄澹秋水影，用为字人心。群物如凫鹥，游翱爱清深。格居第一品，高步凌前躅。精义究天人，四坐听不足。伊昔柳太守，曾赏汀洲蘋。如何五百年，重见江南春。公每省往事，咏歌怀昔辰。以兹得高卧，任物化自淳。还因访禅隐，知有雪山人。
赠李中丞洪一首:深沈阃外略，奕世当荣寄。地裂大将封，家传介珪瑞。至今漳河俗，犹受仁人赐。公初镇惟邢，决胜无精兵。重围逼大敌，六月守孤城。政用仁恕立，恩由赏罚明。遂令麾下士，感德不顾生。于时闻王师，诸将兵颇黩。天子狩南汉，烟尘满函谷。纯臣独耿介，下士多反覆。明公仗忠节，一言感万夫。物性如蒺藜，化作春兰敷。见说金被烁，终期玉有瑜。移官万里道，君子情何如。伊昔避事心，乃是方袍客。顿了空王旨，仍高致君策。安知七十年，一朝值宗伯。言如及清风，醒然开我怀。宴息与游乐，不将衣褐乖。海底取明月，鲸波不可度。上有巨蟒吞，下有毒龙护。一与吾师言，乃于中心悟。咄哉冥冥子，胡为自尘污。
杼山禅居寄赠东溪吴处士冯一首:青云何润泽，下有贤人隐。路入菱湖深，迹与黄鹤近。野风吹白芷，山月摇清轸。诗祖吴叔庠，致君名不尽。身当青山秀，文体多郢声。澄澈湘水碧，泬寥楚山青。时人格不同，至今罕知名。昔贤敦师友，此道君独行。既得庐霍趣，乃高雷远情。别时春风多，扫尽雪山雪。为君中夜起，孤坐石上月。悠然遗尘想，邈矣达性说。故人不在兹，幽桂惜未结。
妙喜寺高房期灵澈上人不至，重招之一首:晨起峰顶心，怀人望空碧。扫雪开寺门，洒水净僧席。言笑形外阻，风仪想中觌。驰心惊叶动，倾耳闻泉滴。岂虑咆虎逢，乍疑崩湍隔。前期或不顾，知尔隳常格。如今谁山下，秋霖步淅沥。吾亦聊自得，行禅荷轻策。松声畅幽情，山意导遐迹。举目无世人，题诗足奇石。贫山何所有，特此邀来客。
奉和薛员外谊赠汤评事衡反招隐之迹兼见寄十二韵:喜友称高儒，旷怀美无度。近为东田诱，遂耽西山趣。庭有介隐心，得无云泉误。府公中司贵，频贻咫尺素。郡佐仙省高，亦赠琼瑶句。诮兹长往志，纡彼独游步。禅子方外期，梦想山中路。艰难亲稼穑，晨夕苦烟雾。曷若孟尝门，日荣国士遇。铿锵聆绮瑟，攀折迩琼树。幽践随鹿麋，久期怨蟾兔。情同不系舟，有迹道所恶。
答黎士曹黎生前适越后之楚:楚木纷如麻，高松自孤直。愿得苦寒枝，与君比颜色。故乡眇天末，羁旅沧江隅。委质在忠信，苦心无变渝。何繇表名义，赠君金辘轳。何以美知才，投我悬黎珠。遽为千里别，南风思越绝。爱君随海鸥，倚棹宿沙月。不栖恶木上，肯蹈巴蛇穴。一上萧然峰，拟踪幽人辙。晨兴独西望，郢水期溯沿。夜到洞庭月，秋经云梦天。黎生知吾道，此地不潸然。欲寄楚人住，学拏渔子船。奈何北风至，搅我窗中弦。游子动归思，江蓠亦绵绵。箧中封禅书，欲献无由缘。岂乏晨风翼，翻飞到日边。
答郑方回:独禅外念入，中夜不成定。顾我憔悴容，泽君阳春咏。词贞思且逸，琼彩何晖映。如聆云和音，况睹声名盛。琴语掩为闻，山心声宜听。是时寒光澈，万境澄以净。高秋日月清，中气天地正。远情偶兹夕，道用增寥夐。思君处虚空，一操不可更。时美城北徐，家承谷口郑。轩车未有辙，蒿兰且同径。庄生诫近名，夫子罕言命。是以耕楚田，旷然殊独行。萎蕤鸾凤彩，特达珪璋性。通隐嘉黄绮，高儒重荀孟。世污我未起，道蹇吾犹病。逸翮思冥冥，潜鳞乐游泳。宗师许学外，恨不逢孔圣。说诗迷颓靡，偶俗伤趋竞。此道谁共诠，因君情欲罄。
妙喜寺达公禅斋寄李司直公孙、房都曹德裕…四十二韵:我祖传六经，精义思朝彻。方舟颇周览，逸书亦备阅。墨家伤刻薄，儒氏知优劣。弱植庶可凋，苦心未尝辍。中年慕仙术，永愿传其诀。岁驻若木景，日餐琼禾屑。婵娟羡门子，斯语岂徒设。天上生白榆，葳蕤信好折。实可反柔颜，花堪养玄发。求之性分外，业弃金亦竭。药化成白云，形凋辞素穴。一闻西天旨，初禅已无热。涓子非我宗，然公有真诀。却寻丘壑趣，始与缨绂别。野饭敌膏粱，山楹代藻棁。与君北岩侣，游寓日常昳。静对春谷泉，晴披阳林雪。境清觉神王，道胜知机灭。诣寂长杳冥，忘归暂采撷。物生岂有心，丽容俟予别。桂子何蓂苓，琪葩亦皎洁。此木生意高，亦与众芳列。赏墨识屡换，省躬悟弥切。微尚若不亏，足以全吾节。北风吹蕙带，萧寥闻蜻蛚。宿昔庐峰期，流芳已再歇。不有清屏鉴，使我商弦绝。愿寄千里心，月高不可掇。优游邦之直，远矣踵前烈。立俗忘毁誉，遇物遗巧拙。真气独翛然，轩裳讵能绁。都曹风韵整，纲纪信明决。于交必倾写，立行岂矜伐。政与清渭同，分流自澄澈。裴侯资亮直，中诚岂徒说。古人比明义，清士愿交结。温温躬珪彩，终始声不缺。颜生炯介士，有志不可越。仗义冒险难，持操去淄涅。世论高二贤，贤贤继前哲。四子遭明盛，裒然皆秀杰。理名虽殊迹，悟道宁异辙。爱尔竹柏姿，为予寒不折。
遥酬袁使君高春暮行县，过报德寺见怀:江春行求瘼，偶与真境期。见说三陵下，前朝开佛祠。停舟仰丽刹，绣组发香墀。咫尺空界色，天人花落时。盛游限羸疾，悚踊瞻旌旗。峰翠羡闲步，松声入遥思。素高淮阳理，况负东山姿。迨此一登览，深情见新诗。
冬日遥和卢使君幼平、綦毋居士游法华寺高顶临湖亭:仁坊标绝境，廉守蹑高踪。天晓才分刹，风传欲尽钟。城中归路远，湖上碧山重。水照千花界，云开七叶峰。寒芳艾绶满，空翠白纶浓。逸韵知难继，佳游恨不逢。仍闻抚禅石，为我久从容。
秋日遥和卢使君游何山寺宿敡上人房论涅槃经义:江郡当秋景，期将道者同。迹高怜竹寺，夜静赏莲宫。古磬清霜下，寒山晓月中。诗情缘境发，法性寄筌空。翻译推南本，何人继谢公。
酬乌程杨明府华雨后小亭对月见呈:夜凉喜无讼，霁色摇闲情。暑退不因雨，陶家风自清。凝弦停片景，发咏静秋声。何事禅中隐，诗题忽记名。
同裴录事楼上望:退食高楼上，湖山向晚晴。桐花落万井，月影出重城。水竹凉风起，帘帏暑气清。萧萧独无事，因见莅人情。
寓兴:天下生白榆，白榆直上连天根。高枝不知几万丈，世人仰望徒攀援。谁能上天采其子，种向人间笑桃李。因问老仙求种法，老仙咍我愚不答。始知此道无所成，还如瞽夫学长生。
送秘上人游京:共君方异路，山伴与谁同。日冷行人少，时清古镇空。暖瓶和雪水，鸣锡带江风。撩乱终南色，遥应入梦中。
九月十日:爱杀柴桑隐，名溪近讼庭。扫沙开野步，摇舸出闲汀。宿简邀诗伴，余花在酒瓶。悠然南望意，自有岘山情。
酬李司直纵诸公冬日游妙喜寺题照、昱二上人房…述:达贤贵贞隐，常惧迹不灭。遂与永公期，遗身坐林樾。华轩何辚辚，为我到幽绝。心境寒草花，空门青山月。潘生独不见，清景屡盈缺。林下常寂寥，人间自离别。何时解轻佩，来税丘中辙。
同薛员外谊喜雨诗兼上杨使君:积旱忽飞澍，烝民心亦倾。郊云不待族，雨色飞江城。燋稼濯又发，败荷滋更荣。时随雾縠重，乍集柳丝轻。一宿恐鱼飞，数朝征鹳鸣。毒暑澄为冷，高尘涤还清。乃知阴骘数，制在造化情。及此接欢贺，临风闻颂声。
南湖春泛有客自北至说友人岑元…叙相思之志以寄焉:故人隔楚水，日夕望芳洲。春草思眇眇，征云暮悠悠。心期无形影，迹旷成阻修。有客江上至，知君佐雄州。铿锵佩苍玉，躞蹀驱绛驺。伊昔中峰心，从来非此流。资予长生诀，希彼高山俦。此情今如何，宿昔师吾谋。别年谒禅老，更添石室筹。深见人间世，飘如水上沤。蝉号齐王邸，月苦隋帝楼。声华尽冥寞，麋鹿徒呦呦。我有一字教，坐然遗此忧。何烦脱珪组，不用辞王侯。只在名位中，空门兼可游。
酬崔侍御见赠:买得东山后，逢君小隐时。五湖游不厌，柏署迹如遗。市隐何妨道，禅栖不废诗。与君为此说，长破小乘疑。
山居示灵澈上人:晴明路出山初暖，行踏春芜看茗归。乍削柳枝聊代札，时窥云影学裁衣。身闲始觉隳名是，心了方知苦行非。外物寂中谁似我，松声草色共无机。
释裴循春愁:蝶舞莺歌喜岁芳，柳丝袅袅蕙带长。江南春色共君有，何事君心独自伤。
奉酬袁使君高春游鶺鴒峰兰若见怀:鶺鴒中峰近，高奇古人遗。常欲乞此地，养松挂藤丝。昨闻双旌出，一川花满时。恨无翔云步，远赴关山期。跻险与谁赏，折芳应自怡。遥知忘归趣，喜得春景迟。已见郢人唱，新题石门诗。
白云上人精舍寻杼山禅师兼示崔子向何山道上人:望远涉寒水，怀人在幽境。为高皎皎姿，及爱苍苍岭。果见栖禅子，潺湲灌真顶。积疑一念破，澄息万缘静。世事花上尘，惠心空中境。清闲诱我性，遂使肠虑屏。许共林客游，欲从山王请。木栖无名树，水汲忘机井。持此一日高，未肯谢箕颍。夕霁山态好，空月生俄顷。识妙聆细泉，悟深涤清茗。此心谁得失，笑向西林永。
酬薛员外谊见戏一首:方知正始作，丽掩碧云诗。文彩盈怀袖，风规发咏思。遗弓逢大敌，摩垒怯偏师。频有移书让，多惭系组迟。浅才迂且拙，虚誉喜还疑。犹倚披沙鉴，长歌向子期。
答豆卢居士春夜游东园见怀:春意赏不足，承夕步东园。事表精虑远，月中华木繁。开襟寄清景，遐想属空门。安得纚芳屣，看君幽径萱。
寄崔万芳夔:气杀高隼击，惜芳步寒林。风摇苍琅根，霜剪荍艹遥心。归思忽眇眇，佳气亦沉沉。我身岂遐远，如隔湘汉深。事迩智莫及，愿乖情不任。迟君忘言侣，一笑开吾襟。
访朱放山人:野人未相识，何处异乡隔。昨逢云阳信，教向云阳觅。空闻天上风，飘飖不可觌。应非矍铄翁，或是沧浪客。早晚从我游，共携春山策。
晚冬废溪东寺怀李司直纵:废溪无人迹，益见离思深。归来始昨日，恍惚惊岁阴。清想属遥夜，圆景当空林。宿昔月未改，何如故人心。游从间芳趾，摇落栖寒岑。眇眇湖上别，含情初至今。道流安寂寞，世路倦岖。。此意欲谁见，怀贤独难任。徽声反冥默，夕籁何哀吟。禅念破离梦，吾师诫援琴。耿耿已及旦，曷由开此襟。幽期谅未偶，胜境徒自寻。安得西归云，因之传素音。
兵后与故人别，予西上，至今在扬楚，因有是寄:日月不相待，思君魂屡惊。草玄寄扬子，作赋得芜城。温温独游迹，遥遥相望情。淮上春草歇，楚子秋风生。辟士天下尽，君何独屏营。运开应佐世，业就可成名。谁借楚山住，年年事耦耕。
因游支硎寺寄邢端公:大厦资多士，抡材得豫章。清门推问望，早岁骋康庄。作用方开物，声名久擅场。丹延分塞郡，宿昔领戎行。始驭屏星乘，旋阴蔽茀棠。朝端瞻鹗立，关右仰鹰扬。威令兼宁朔，英声重护羌。三军成父子，杂虏避封疆。身执金吾贵，时遭宝运昌。雍容持汉槊，肃穆卫周堂。排难知臣节，攻疑定国章。一言明大义，千载揖休光。践职勋庸列，修躬志行彰。优游应慕陆，止足定师张。中扆怀殊政，南州伫小康。仁为桂江雨，威是柏台霜。謇谔言无隐，公忠祸不防。谴深辞紫禁，恩在副朱方。切玉锋休淬，垂天翅罢翔。论文征贾马，述隐许求羊。肘后看金碧，腰间笑水苍。诗题白羽扇，酒挈绿油囊。旷达机何有，深沈器莫量。时应登古寺，佳趣在春冈。止水平香砌，鲜云满石床。山情何寂乐，尘世自飞扬。已遇炉峰社，还思缉蕙房。外心亲地主，内学事空王。花会宜春浅，禅游喜夜凉。高明依月境，萧散蹑庭芳。得道殊秦佚，隳名似楚狂。余生于此足，不欲返韶阳。
劳劳山居寄呈吴处士:山事由来别，只应中老身。寒园扫绽栗，秋浪拾干薪。领鹤闲书竹，夸云笑向人。俗家相去远，野水作东邻。
山中月夜寄无锡长官:湖上凉风早，双峰月色秋。遥知秣陵令，今夜在西楼。别叶萧萧下，含霜处处流。如何共清景，异县不同游。
奉贺颜使君真卿二十八郎隔绝自河北远归:相失值氛烟，才应掌上年。久离惊貌长，多难喜身全。比信尚书重，如威太守怜。满庭看玉树，更有一枝连。
晚秋登佛川南峰怀裴例:登岭望落日，眇然伤别魂。亭皋秋色遍，游子在荆门。世故东西客，山空断续猿。此心谁复见，寂寞偶芳荪。
和裴少府怀京兄弟:宦游三楚外，家在五陵原。凉夜多归梦，秋风满故园。北书无远信，西候独伤魂。空念青门别，殷勤岐路言。
答李侍御问:入道曾经离乱前，长干古寺住多年。爱贫唯制莲花足，取性闲书树叶篇。自笑不归看石榜，谁高无事弄苔泉。身外空名何足问，吾心已出第三禅。
戏呈薛彝:山僧不厌野，才子会须狂。何处销君兴，春风摆绿杨。
戏呈吴冯:世人不知心是道，只言道在他方妙。还如瞽者望长安，长安在西向东笑。
感兴赠乌程李明府伯宜兼简诸秀才:门前岘山近，无路可登陟。徒爱岘山高，仰之常叹息。不如松与桂，生在重岩侧。
奉和颜使君真卿与陆处士羽登妙喜寺三癸亭:秋意西山多，列岑萦左次。缮亭历三癸，疏趾邻什寺。元化隐灵踪，始君启高诔。诛榛养翘楚，鞭草理芳穗。俯砌披水容，逼天扫峰翠。境新耳目换，物远风烟异。倚石忘世情，援云得真意。嘉林幸勿剪，禅侣欣可庇。卫法大臣过，佐游群英萃。龙池护清澈，虎节到深邃。徒想嵊顶期，于今没遗记。
奉陪陆使君长源、裴端公枢春游东西武丘寺:云水夹双刹，遥疑涌平陂。入门见藏山，元化何由窥。曳组探诡怪，停骢访幽奇。情高气为爽，德暖春亦随。瑶草自的皪，蕙楼争蔽亏。金精落坏陵，剑彩沈古池。一览匝天界，中峰步未移。应嘉生公石，列坐援松枝。
奉和崔中丞使君论李侍御萼登烂柯山宿石桥寺效小谢体:常爱谢公郡，幽期愿相从。果回青骢臆，共蹑玄仙踪。灵境若仿佛，烂柯思再逢。飞梁丹霞接，古局苍苔封。往想冥昧理，谁亲冰雪容。蕙楼耸空界，莲宇开中峰。昔化冲虚鹤，今藏护法龙。云窥香树沓，月见色天重。永夜寄岑寂，清言涤心胸。盛游千年后，书在岩中松。
同颜使君真卿、李侍御萼游法华寺登凤翅山望太湖:双峰开凤翅，秀出南湖州。地势抱郊树，山威增郡楼。正逢周柱史，来会鲁诸侯。缓步凌彩蒨，清铙发飕飗。披云得灵境，拂石临芳洲。积翠遥空碧，含风广泽秋。萧辰资丽思，高论惊精修。何似钟山集，征文及惠休。
奉陪郑使君谔游太湖至洞庭山登上真观却望湖水:郡斋得无事，放舟下南湖。湖中见仙邸，果与心赏俱。不远风物变，忽如寰宇殊。背云视层崖，别是登蓬壶。突兀盘水府，参差沓天衢。回瞻平芜尽，洪流豁中区。气吞江山势，色净氛霭无。灵长习水德，胜势当地枢。朝宗动归心，万里思鸿途。
奉和袁使君高，郡中新亭会张炼师昼会二上人:置亭隐城堞，事简迹易幽。公性崇俭素，雅才非广求。傍檐竹雨清，拂案杉风秋。不移府中步，登兹如远游。坐觉诗思高，俯知物役休。虚寂偶禅子，逍遥亲道流。更闻临川作，下节安能酬。
伏日就汤评事衡湖上避暑:大火方燥石，停云昼亦收。将从赏心侣，寸景难远游。拥几苦炎伏，出门望汀洲。回溪照轩宇，广陌临梧楸。释闷命雅瑟，放情思乱流。更持无生论，可以清烦忧。
喜义兴权明府自君山至，集陆处士羽青塘别业:应难久辞秩，暂寄君阳隐。已见县名花，会逢闱是粉。本自寻人至，宁因看竹引。身关白云多，门占春山尽。最赏无事心，篱边钓溪近。
和杨明府早秋游法华寺:释事出县閤，初闻兹山灵。寺扉隐天色，影刹遥丁丁。碧峰委合沓，香蔓垂蓂苓。清景为公有，放旷云边亭。秋赏石潭洁，夜嘉杉月清。诵空性不昧，助道迹又经。是以于物理，纷然若未形。移来字人要，全与此道冥。
奉同卢使君幼平游精舍寺:影刹西方在，虚空翠色分。人天霁后见，猿鸟定中闻。真界隐青壁，春山凌白云。今朝石门会，千古仰斯文。
奉同颜使君真卿、袁侍御骆驼桥玩月:山中常见月，不及共游时。水上恐将缺，林端爱落迟。乌惊宪府客，人咏鲍家诗。永夜南桥望，裴回若有期。
独游二首:性野趣无端，春晴路又干。逢泉破石弄，放鹤向云看。好僻谁相似，从狂我自安。芳洲亦有意，步上白沙滩。临水兴不尽，虚舟可同嬉。还云与归鸟，若共山僧期。世事吾不预，此心谁得知。西峰有禅老，应见独游时。
游溪待月:溪色思泛月，沿洄欲未归。残灯逢水店，疏磬忆山扉。夜浦鱼惊少，空林鹊绕稀。可中才望见，撩乱捣寒衣。
九日陪颜使君真卿登水楼:重阳荆楚尚，高会此难陪。偶见登龙客，同游戏马台。风文向水叠，云态拥歌回。持菊烦相问，扪襟愧不才。
出游:少时不见山，便觉无奇趣。狂发从乱歌，情来任闲步。此心谁共证，笑看风吹树。
晦日陪颜使君白蘋洲集:南朝分古郡，山水似湘东。堤月吴风在，湔裾楚客同。桂寒初结旆，蘋小欲成丛。时晦佳游促，高歌听未终。
冬至日陪裴端公使君清水堂集:亚岁崇佳宴，华轩照渌波。渚芳迎气早，山翠向晴多。推往知时训，书祥辨政和。从公惜日短，留赏夜如何。
新秋同卢侍御、薛员外白蘋洲月夜:隔暑蘋洲近，迎凉欲泛舟。荣从宪府至，喜会夕郎游。气夺沧浪色，风欺汗漫流。谁言三伏夜，独此月前秋。
汤评事衡水亭会觉禅师:山侣相逢少，清晨会水亭。雪晴松叶翠，烟暖药苗青。静对沧洲鹤，闲看古寺经。应怜叩关子，了义共心冥。
兵马曹季良宅夜集:清景不可失，寻君趣有余。身高避事后，道长问心初。出处名则异，游从迹何疏。吟看刻尽烛，笑卷读残书。露彩生笔砚，风音入庭除。平明仙侣散，觳觫动回车。
寻天目徐君:常见仙翁变姓名，岂知松子号初平。逢人不道往来处，卖药还将鸡犬行。独鹤天边俱得性，浮云世上共无情。三花落地君犹在，笑抚安期昨日生。
往丹阳寻陆处士不遇:远客殊未归，我来几惆怅。叩关一日不见人，绕屋寒花笑相向。寒花寂寂遍荒阡，柳色萧萧愁暮蝉。行人无数不相识，独立云阳古驿边。凤翅山中思本寺，鱼竿村口望归船。归船不见见寒烟，离心远水共悠然。他日相期那可定，闲僧著处即经年。
题沈少府书斋:不下南昌县，书斋每日闲。野花当砌落，溪鸟逐人还。有兴常临水，无时不见山。千峰数可尽，不出小窗间。
春夜与诸公同宴呈陆郎中:南国宴佳宾，交情老倍亲。月惭红泪烛，花笑白头人。宝瑟縆余怨，琼枝不让春。更闻歌子夜，桃李艳妆新。
奉陪杨使君顼送段校书赴南海幕:硕贤静广州，信为天下贞。屈兹大将佐，藉彼延阁英。声动柳吴兴，郊饯意不轻。吾知段夫子，高论关苍生。处以德为藩，出则道可行。遥知南楼会，新景当诗情。天高林瘴洗，秋远海色清。时泰罢飞檄，唯应颂公成。
送陆侍御士佳赴上京:长安三千里，喜行不言永。清路黄尘飞，大河沧流静。更怀西川府，主公昔和鼎。伊郁瑶瑟情，威迟花骢影。此时已难别，日又无停景。出饯阙相从，心随过前岭。
答道素上人别:春色遍远道，寂寞闽中行。碧水何渺渺，白云亦英英。离人不可望，日暮芳洲情。黄鹤有逸翮，翘首白云倾。欲为山中侣，肯秘辽天声。蓝缕真子褐，葳蕤近臣缨。以兹夺尔怀，常恐道不成。吾门弟子中，不减惠休名。一性研已远，五言功更精。从君汗漫游，莫废学无生。忍草肯摇落，禅枝不枯荣。采采慰长路，知吾心不轻。幻情有去住，真性无离别。留取老桂枝，归来共攀折。
霅溪馆送韩明府章辞满归:洛令从告还，故人东门饯。惠爱三年积，轩车一夜远。晓月离馆空，秋风故山晚。荣君有嘉荐，顾我阻游衍。宿昔峰顶心，依依不可卷。
送张彝归长沙:早闻凌云彩，谓在鸳鹭俦。华发始相遇，沧江仍旅游。策名忘苟进，澹虑轻所求。常服远游诫，缅怀经世谋。片帆背风渚，万里还湘洲。别望荆云积，归心汉水流。兰苕行采采，桂棹思悠悠。宿昔无机者，为君动离忧。
奉送李中丞道昌入朝:文宪中司盛，恩荣外镇崇。诸侯皆取则，八使独推功。诏喜新衔凤，车看旧饰熊。去思今武子，余教昔文翁。清在如江水，仁留是国风。光征二千石，扫第望司空。
送契上人游扬州:西陵古江口，远见东扬州。渌水不同泛，春山应独游。寻僧白岩寺，望月谢家楼。宿昔心期在，人寰非久留。
送清会上人游京:佳游限衰疾，一笑向西风。思见青门外，曾临素浐东。峰明云际寺，日出露寒宫。行道禅长在，香尘不染空。
兵后送姚太祝赴选:两河兵已偃，处处见归舟。日夜故人散，江皋芳树秋。楚云伤远思，秦月忆佳游。名动春官籍，翩翩才少俦。
兵后送薛居士移家安吉:旧游经丧乱，道在复何人。寒草心易折，闲云性常真。交情别后见，诗句比来新。向我桃州住，惜君东岭春。
奉酬袁使君西楼饯秦山人与昼同赴李侍御招三韵:秋风怨别情，江守上西城。竹署寒流浅，琴窗宿雨晴。治书招远意，知共楚狂行。
送至洪沙弥游越:知尔学无生，不应伤此别。相逢宿我寺，独往游灵越。早晚花会中，经行剡山月。
送清励上人游福建:禅子自矜禅性成，将来拟照建溪清。南看闽树花不落，更取何缘了妄情。
送顾道士游洞庭山:见说洞庭无上路，春游乱踏五灵芝。含桃风起花狼藉，正是仙翁棋散时。
送柳察谏议叔:东城南陌强经过，怨别无心亦放歌。明日院公应问我，闲云长在石门多。
送重钧上人游天台:渐看华顶出，幽赏意随生。十里行松色，千重过水声。海容云正尽，山色雨初晴。事事将心证，知君道可成。
早春送颜主簿游越东，兼谒元中丞:轻舸趣不已，东风吹绿蘋。欲看梅市雪，知赏柳家春。别意倾吴醑，芳声动越人。山阴三月会，内史得嘉宾。
同颜使君清明日游，因送萧主簿:谁知赏嘉节，别意忽相和。暮色汀洲遍，春情杨柳多。高城恋旌旆，极浦宿风波。惆怅支山月，今宵不再过。
送王居士游越:野性配云泉，诗情属风景。爱作烂熳游，闲寻东路永。何山最好望，须上萧然岭。
送侯秀才南游:芳草随君自有情，不关山色与猿声。为看严子滩头石，曾忆题诗不著名。
送僧游扬州:平明择钵向风轻，正及隋堤柳色行。知尔禅心还似我，故宫春物肯伤情。
对陆迅饮天目山茶，因寄元居士晟:喜见幽人会，初开野客茶。日成东井叶，露采北山芽。文火香偏胜，寒泉味转嘉。投铛涌作沫，著碗聚生花。稍与禅经近，聊将睡网赊。知君在天目，此意日无涯。
杂兴:人生分已定，富贵岂妄来。不见海底泥，飞上成尘埃。
兵后馀不亭重送卢孟明游江西:携手曾此分，怳如隔胡越。伦侯古封邑，荣盛风雨歇。饥鼯号空亭，野草生故辙。如何此路岐，更作千年别。冯轼望远道，春山无断绝。朝行入郢树，夜泊依楚月。佳士持操高，扬才日昭晰。离言何所赠，盈满有亏缺。时节伤蟪蛄，芳菲忌氵睿菙。予思鹿门隐，心迹贵冥灭。颓颜反芝朮，昔貌成冰雪。岁晏期尔来，销声坐岩穴。
别山诗:山翁亦好禅，借我风溪树。采药多近峰，汲泉有春渡。幽僧时相偶，仙子或与晤。自许战胜心，弥高独游步。如何区中事，夺我林栖趣。辞山下复上，恋石行仍顾。宿昔情或乖，庶几迹无误。松声莫相诮，此心冥去住。
同杨使君白蘋洲送陆侍御士佳入朝:久爱吴兴客，来依道德藩。旋师闻杕杜，归路忆轘辕。旧佩苍玉在，新歌白芷繁。今朝天地静，北望重飞翻。
送丘秀才游越:山情与诗思，烂熳欲何从。夜舸谁相逐，空江月自逢。春期越草秀，晴忆剡云浓。便拟将轻锡，携居入乱峰。
送赟上人还京:久游春草尽，还寄北船归。沙鸟窥中食，江云入净衣。秦原山色近，楚寺磬声微。见说翻经馆，多闻似者稀。
送广通上人游江西:香炉七岭秀，秋色九江清。自古多禅隐，吾常爱此行。寻师经鄂渚，受请到青城。离别人间事，何关道者情。
送裴判官赴商幕:商洛近京师，才难赴幕时。离歌纷白纻，候骑拥青丝。会喜疲人息，应逢猾虏衰。看君策高足，自此烟霄期。
送唐赞善游越:田园临汉水，离乱寄随关。今日烟尘尽，东西又未还。长亭百越外，孤棹五湖间。何处游芳草，云门千万山。
乌程李明府水堂同卢使君幼平送奘上人游五台:身将刘令隐，经共谢公翻。有此宗师在，应知我法存。问心常寂乐，为别岂伤魂。独访华泉去，秋风入雁门。
九日同卢使君幼平吴兴郊外送李司仓赴选:重阳千骑出，送客为踟蹰。旷野多摇落，寒山满路隅。晴空悬蒨旆，秋色起菱湖。几日登司会，扬才盛五都。
送裴参军还下邳旧居:北望烟铺骠骑营，虏烽无火楚天晴。此时千里西归客，泗上春风得及耕。
送孙侍御游越:不知持斧客，吟会是何情。丹陛恩犹在，沧洲赏暂行。江桡随月泛，山策逐云行。佳句传零雨，诗流许盛名。
送还本上人游江西:欲广分何教，心将江汉期。云招望寺处，月待溯杯时。真侣谁伤别，降猿汝自悲。多应过庐阜，幽赏却来迟。
送沙弥大智游五台:童年随法侣，家世本儒流。章句三生学，清凉万里游。云归龙沼暗，木落雁门秋。长老应相问，传予向祖州。
送禀上人游越:云泉谁不赏，独见尔情高。投石轻龙窟，临流笑鹭涛。折荷为片席，洒水净方袍。剡路逢禅侣，多应问我曹。
送王山人游庐山:千里访灵奇，山资亦相随。叶舟过鹤市，花漏宿龙池。峰顶应闲散，人间足别离。白云将世事，吾见尔心知。
送沙弥长文游京:白版年犹小，黄花褐已通。若为诗思逸，早欲似休公。迈俗多真气，传家有素风。应须学心地，宗旨在关东。
秋日送择高上人往江西谒曹王:超然独游趣，无限别山情。予病不同赏，云闲应共行。斋容秋水照，香氎早风轻。曾被陈王识，遥知江上迎。
送如献上人游长安:关中四子教犹存，见说新经待尔翻。为法应过七祖寺，忘名不到五侯门。闲寻鄠杜看修竹，独上风凉望古原。高逸诗情无别怨，春游从遣落花繁。
送吴冯游京:北期何意促，蕙草夜来繁。清月思淮水，春风望国门。此时休旋逸，万里忽飞翻。若忆山阴会，孤琴为我援。
送僧游宣州:楚山千里一僧行，念尔初缘道未成。莫向舒姑泉口泊，此中呜咽为伤情。
览史:黄绮皆皓发，秦时隐商山。嘉谋匡帝道，高步游天关。不爱珪组绁，却思林壑还。放歌长松下，日与孤云闲。
赋得石梁泉送崔逵:架石通霞壁，悬崖散碧沙。天晴虹影渡，风细练文斜。举陟幽期阻，沿洄客意赊。河梁非此路，别恨亦无涯。
妙喜寺逵公院赋得夜磬送吕评事:一磬寒山至，凝心转清越。细和虚籁尽，疏绕悬泉发。在夜吟更长，停空韵难绝。幽僧悟深定，归客忘远别。寂历无性中，真声何起灭。
惜暮景:疏阴花不动，片景松梢度。夏日旧来长，佳游何易暮。
效古:思君转战度交河，强弄胡琴不成曲。日落应愁陇底难，春来定梦江南数。万丈游丝是妾心，惹蝶萦花乱相续。
长门怨:春风日日闭长门，摇荡春心似梦魂。谁遣花开只笑妾，不如桃李正无言。
忆天台:箬溪朝雨散，云色似天台。应是东风便，吹从海上来。灵山游汗漫，仙石过莓苔。误到人间世，经年不早回。
山雨:一片雨，山半晴。长风吹落西山上，满树萧萧心耳清。云鹤惊乱下，水香凝不然。风回雨定芭蕉湿，一滴时时入昼禅。
禅思:真我性无主，谁为尘识昏。奈何求其本，若拔大木根。妄以一念动，势如千波翻。伤哉子桑扈，虫臂徒虚言。神威兴外论，宗邪生异源。空何妨色在，妙岂废身存。寂灭本非寂，喧哗曾未喧。嗟嗟世上禅，不共智者论。
戏题松树:为爱松声听不足，每逢松树遂忘还。翛然此外更何事，笑向闲云似我闲。
杂寓兴:嗟嗟号呶子，世称谪仙俦。媚俗被鲛绡，欺天荐昫修。奔景谓可致，驰龄言易流。燕昭昧往事，嬴政亡前筹。三山果不见，九仙忽悠悠。君看牛山乐，君见麋浦游。昨日千金子，联绵成古丘。吾将揽明月，照尔生死流。至乐享爰居，惭贻达者尤。冥冥光尘内，机丧成海沤。
杂兴六首:吾观谈天客，工言丧其精。万物资广庇，此中何有情。若为昧颜跖，修短怨太清。高论让邹子，放词征屈生。请从象外推，至论尤明明。短龄役长世，扰扰悟不早。嫔女身后空，欢娱梦中好。从教西陵树，千载伤怀抱。鹤驾何冥冥，鳌洲去浩浩。柔颜感三花，凋发悲蔓草。月中伐桂人是谁，翻使年年不衰老。谁高齐公子，泣听雍门琴。死且何足伤，殊非达人心。独高庭中鹤，意远贵氛埃。有时青冥游，顾我还下来。白云琅玕色，一片生虚无。此物若无心，若何卷还舒。疏散遂吾性，栖山更无机。寥寥高松下，独有闲云归。精意不可道，冥然还掩扉。
偶然五首:乐禅心似荡，吾道不相妨。独悟歌还笑，谁言老更狂。偶然寂无喧，吾了心性源。可嫌虫食木，不笑鸟能言。隐心不隐迹，却欲住人寰。欠树移春树，无山看画山。居喧我未错，真意在其间。虏语嫌不学，胡音从不翻。说禅颠倒是，乐杀金王孙。真隐须无矫，忘名要似愚。只将两条事，空却汉潜夫。
戏作:乞我百万金，封我异姓王。不如独悟时，大笑放清狂。
若邪春兴:夫春生若邪水，雨后漫流通。芳草行无尽，清源去不穷。野烟迷极浦，斜日起微风。数处乘流望，依稀似剡中。
晨登乐游原，望终南积雪:凌晨拥弊裘，径上古原头。雪霁山疑近，天高思若浮。琼峰埋积翠，玉嶂掩飞流。曜彩含朝日，摇光夺寸眸。寒空标瑞色，爽气袭皇州。清眺何人得，终当独再游。
奉应颜尚书真卿观玄真子置酒张乐舞破阵画洞庭三山歌:道流迹异人共惊，寄向画中观道情。如何万象自心出，而心澹然无所营。手援毫，足蹈节，披缣洒墨称丽绝。石文乱点急管催，云态徐挥慢歌发。乐纵酒酣狂更好，攒峰若雨纵横扫。尺波澶漫意无涯，片岭崚。势将倒。盻睐方知造境难，象忘神遇非笔端。昨日幽奇湖上见，今朝舒卷手中看。兴馀轻拂远天色，曾向峰东海边识。秋空暮景飒飒容，翻疑是真画不得。颜公素高山水意，常恨三山不可至。赏君狂画忘远游，不出轩墀坐苍翠。
张伯英草书歌:伯英死后生伯高，朝看手把山中毫。先贤草律我草狂，风云阵发愁钟王。须臾变态皆自我，象形类物无不可。阆风游云千万朵，惊龙蹴踏飞欲堕。更睹邓林花落朝，狂风乱搅何飘飘。有时凝然笔空握，情在寥天独飞鹤。有时取势气更高，忆得春江千里涛。张生奇绝难再遇，草罢临风展轻素。阴惨阳舒如有道，鬼状魑容若可惧。黄公酒垆兴偏入，阮籍不嗔嵇亦顾。长安酒榜醉后书，此日骋君千里步。
翔隼歌送王端公:古人赏神骏，何如秋隼击。独立高标望霜翮，应看天宇如咫尺。低回拂地凌风翔，鹏雏敢下雁断行。晴空四顾忽不见，有时独出青霞傍。穷阴万里落寒日，气杀草枯增奋逸。云塞斜飞搅叶迷，雪天直上穿花疾。见君高情有所属，赠别因歌翔隼曲。离亭惨惨客散时，歌尽路长意不足。
奉和颜鲁公真卿落玄真子舴艋舟歌:沧浪子后玄真子，冥冥钓隐江之汜。刳木新成舴艋舟，诸侯落舟自兹始。得道身不系，无机舟亦闲。从水远逝兮任风还，朝五湖兮夕三山。停纶乍入芙蓉浦，击汰时过明月湾。太公取璜我不取，龙伯钓鳌我不钓。竹竿袅袅鱼簁簁，此中自得还自笑。汗漫一游何可期，后来谁遇冰雪姿。上古初闻出尧世，今朝还见在尧时。
奉同颜使君真卿清风楼赋得洞庭歌送吴炼师归林屋洞:名山洞府到金庭，三十六洞称最灵。不有古仙启其秘，今日安知灵宝经。中山炼师栖白云，道成仙秩号元君。三千甲子朝玉帝，世上如今名始闻。吐纳青牙养肌发，花冠玉舄何高洁。不闻天上来谪仙，自是人间授真诀。吴兴太守道家流，仙师远放清风楼。应将内景还飞去，且从分风当此留。湖之山兮楼上见，山冥冥兮水悠悠。世人不到君自到，缥缈仙都谁与俦。黄鹤孤云天上物，物外飘然自天匹。一别千年未可期，仙家不数人间日。
戛铜碗为龙吟歌:逸僧戛碗为龙吟，世上未曾闻此音。一从太尉房公赏，遂使秦人传至今。初戛徐徐声渐显，乐音不管何人辨。似出龙泉万丈底，乍怪声来近而远。未必全由戛者功，真生虚无非碗中。寥亮掩清笛，萦回凌细风。遥闻不断在烟杪，万籁无声天境空。乍向天台宿华顶，秋宵一吟更清迥。能令听者易常性，忧人忘忧躁人静。今日铿锽江上闻，蛟螭奔飞如得群。声过阴岭恐成雨，响驻晴天将起云。坐来吟尽空江碧，却寻向者听无迹。人生万事将此同，暮贱朝荣动还寂。
饮茶歌诮崔石使君:越人遗我剡溪茗，采得金牙爨金鼎。素瓷雪色缥沫香，何似诸仙琼蕊浆。一饮涤昏寐，情来朗爽满天地。再饮清我神，忽如飞雨洒轻尘。三饮便得道，何须苦心破烦恼。此物清高世莫知，世人饮酒多自欺。愁看毕卓瓮间夜，笑向陶潜篱下时。崔侯啜之意不已，狂歌一曲惊人耳。孰知茶道全尔真，唯有丹丘得如此。
陈氏童子草书歌:书家孺子有奇名，天然大草令人惊。僧虔老时把笔法，孺子如今皆暗合。飙挥电洒眼不及，但觉毫端鸣飒飒。有时作点险且能，太行片石看欲崩。偶然长掣浓入燥，少室枯松欹不倒。夏室炎炎少人欢，山轩日色在阑干。桐花飞尽子规思，主人高歌兴不至。浊醪不饮嫌昏沈，欲玩草书开我襟。龙爪状奇鼠须锐，水笺白皙越人惠。王家小令草最狂，为予洒出惊腾势。
洞庭山维谅上人院阶前孤生橘树歌:洞庭仙山但生橘，不生凡木与梨栗。真子无私自不栽，感得一株阶下出。细叶繁枝委露新，四时常绿不关春。若言此物无道性，何意孤生来就人。二月三月山初暖，最爱低檐数枝短。白花不用乌衔来，自有风吹手中满。九月十月争破颜，金实离离色殷殷，一夜天晴香满山。天生珍木异于俗，俗士来逢不敢触。清阴独步禅起时，徙倚前看看不足。
风入松:西岭松声落日秋，千枝万叶风飗飗。美人援琴弄成曲，写得松间声断续。声断续，清我魂。流波坏陵安足论，美人夜坐月明里。含少商兮点清徵，风何凄兮飘飘。搅寒松兮又夜起。夜未央，曲何长，金徽更促声泱泱。何人此时不得意，意苦弦悲闻客堂。
陪卢中丞闲游山寺:野寺出人境，舍舟登远峰。林开明见月，万壑静闻钟。拥烛明山翠，交麾动水容。如何股肱守，尘外得相逢。
送旻上人游天台:真心不废别，试看越溪清。知汝机忘尽，春山自有情。月思华顶宿，云爱石门行。海近应须泛，无令鸥鹭惊。
驾幸天长寺应制:天界宜春赏，禅门不掩关。宸游双阙外，僧引百花间。车马喧长路，烟云净远山。观空复观俗，皇鉴此中闲。
圣恩顾问，独游月磴阁，直书其事应制:禅居河畔无多地，来往寻春物正华。磴道上盘千亩竹，栏干低压万人家。檐前施饭来飞鸟，林下行香踏落花。自解刹那知佛性，不劳更喻几尘沙。
安国寺随驾幸兴唐观应制:东林何殿是西邻，禅客垣墙接羽人。万乘游仙宗有道，三车引路本无尘。初传宝诀长生术，已证金刚不坏身。两地尽修天上事，共瞻銮驾重来巡。
寺中赏花应制:东风万里送香来，上界千花向日开。却笑霞楼紫芝侣，桃源深洞访仙才。
九月十五日夜宿郑尚书絪东亭，望月寄杜给事:霜天晴夜宿东斋，松竹交阴惬素怀。迥出风尘心得地，可怜三五月当阶。清光满院恩情见，寒色临门笑语谐。霄汉路殊从道合，往来人事不相乖。卷八百二十三
旅中答喻军事问客情:一自游他国，相逢少故人。纵然为客乐，争似在家贫。畜恨霜侵鬓，搜诗病入神。若非怜片善，谁肯问风尘。
送智光之南值雨:结束衣囊了，炎州定去游。草堂方惜别，山雨为相留。又得一宵话，免生千里愁。莫辞重卜日，后会必经秋。
送石秀才:正是叹羁游，知音拜楚侯。何须辞远道，自可乐扁舟。倚棹江洲雨，闻猿岛岫秋。谢家山水兴，终日待诗流。
送造微上人游五台及礼本师:寒空金锡响，欲过渭阳津。极目多来雁，孤城少故人。与师虽别久，于法本相亲。又对清凉月，中宵语宿因。
赠识古法师:重城深寺讲初休，却忆家山访旧游。对月与君相送夜，闻蛩教我独惊秋。云心杳杳难为别，鹤性萧萧不可留。遥想孤舟清渭上，飘然帆影起离愁。
龙潭:石激悬流雪满湾，五龙潜处野云闲。暂收雷电九峰下，且饮溪潭一水间。浪引浮槎依北岸，波分晓日浸东山。回瞻四面如看画，须信游人不欲还。
题化城寺:平高选处创莲宫，一水萦流处处通。画阁昼开迟日畔，禅房夜掩碧云中。平川不见龙行雨，幽谷遥闻虎啸风。偶与游人论法要，真元浩浩理无穷。
写真:图形期自见，自见却伤神。已是梦中梦，更逢身外身。水花凝幻质，墨彩染空尘。堪笑予兼尔，俱为未了人。
端午:节分端午自谁言，万古传闻为屈原。堪笑楚江空渺渺，不能洗得直臣冤。
送新平故人:常听仓庚思旧友，又因蝴蝶梦生涯。一千馀里河连郭，三十六峰寒到家。阴岛直分东虢雁，晴楼高入上阳鸦。姜嫄庙北与君别，应笑薄寒悲落花。
饮马长城窟:游客长城下，饮马长城窟。马嘶闻水腥，为浸征人骨。岂不是流泉，终不成潺湲。洗尽骨上土，不洗骨中冤。骨若比流水，四海有还魂。空流呜咽声，声中疑是言。
襄阳曲:为忆南游人，移家大堤住。千帆万帆来，尽过门前去。
长安伤春:霜陨中春花半无，狂游恣饮尽凶徒。年年赏玩公卿辈，今委沟塍骨渐枯。
寄积麦山会如长老:默然如大道，尘世不相关。青桧行时静，白云禅处闲。贫高一生行，病长十年颜。夏满期游寺，寻山又下山。
送僧:四海无拘系，行心兴自浓。百年三事衲，万里一枝筇。夜减当晴影，春消过雪踪。白云深处去，知宿在何峰。
自遣:日日为诗苦，谁论春与秋。一联如得意，万事总忘忧。雨堕花临砌，风吹竹近楼。不吟头也白，任白此生头。
悼罗隐:一著谗书未快心，几抽胸臆纵狂吟。管中窥豹我犹在，海上钓鳌君也沈。岁月尽能消愤懑，寰区那更有知音。长安冠盖皆涂地，仍喜先生葬碧岑。
送人游塞:去去玉关路，省君曾未行。塞深多伏寇，时静亦屯兵。雪每先秋降，花尝近夏生。闲陪射雕将，应到受降城。
牧童:牧童见人俱不识，尽着芒鞋戴箬笠。朝阳未出众山晴，露滴蓑衣犹半湿。二月三月时，平原草初绿。三个五个骑羸牛，前村后村来放牧。笛声才一举，众稚齐歌舞。看看白日向西斜，各自骑牛又归去。
蜀中送人游庐山:居游正值芳春月，蜀道千山皆秀发。溪边十里五里花，云外三峰两峰雪。君上匡山我旧居，松萝抛掷十年馀。君行试到山前问，山鸟只今相忆无。
怀庐山旧隐:九叠嵯峨倚着天，悔随寒瀑下岩烟。深秋猿鸟来心上，夜静松杉到眼前。书架想遭苔藓裹，石窗应被薜萝缠。一枝筇竹游江北，不见炉峰二十年。
梦游仙四首:梦到海中山，入个白银宅。逢见一道士，称是李八伯。三四仙女儿，身著瑟瑟衣。手把明月珠，打落金色梨。车渠地无尘，行至瑶池滨。森森椿树下，白龙来嗅人。宫殿峥嵘笼紫气，金渠玉砂五色水。守阍仙婢相倚睡，偷摘蟠桃几倒地。
古意九首:一雨火云尽，闭门心冥冥。兰花与芙蓉，满院同芳馨。佳人天一涯，好鸟何嘤嘤。我有双白璧，不羡于虞卿。我有径寸珠，别是天地精。玩之室生白，潇洒身安轻。只应天上人，见我双眼明。阳乌烁万物，草木怀春恩。茫茫尘土飞，培壅名利根。我本是蓑笠，幼知天子尊。学为毛氏诗，亦多直致言。不慕需臑类，附势同崩奔。唯寻桃李蹊，去去长者门。美人如游龙，被服金鸳鸯。手把古刀尺，在彼白玉堂。文章深掣曳，珂珮鸣丁当。好风吹桃花，片片落银床。何妨学羽翰，远逐朱鸟翔。乾坤有清气，散入诗人脾。圣贤遗清风，不在恶木枝。千人万人中，一人两人知。忆在东溪日，花开叶落时。几拟以黄金，铸作钟子期。莫轻白云白，不与风雨会。莫见守羊儿，或是初平辈。人生非日月，光辉岂常在。一荣与一辱，古今常相对。君不见于公门，子孙好冠盖。古交如真金，百炼色不回。今交如暴流，倏忽生尘埃。我愿君子气，散为青松栽。我恐荆棘花，只为小人开。伤心复伤心，吟上高高台。常思谢康乐，文章有神力。是何清风清，凛然似相识。一种为顽嚚，得作翻经石。一种为枯槁，得作登山屐。永嘉为郡后，山水添鲜碧。何当学羽翰，一去观遗迹。常思李太白，仙笔驱造化。玄宗致之七宝床，虎殿龙楼无不可。一朝力士脱靴后，玉上青蝇生一个。紫皇殿前五色麟，忽然掣断黄金锁。五湖大浪如银山，满船载酒挝鼓过。贺老成异物，颠狂谁敢和。宁知江边坟，不是犹醉卧。忆在山中时，丹桂花葳蕤。红泉浸瑶草，白日生华滋。箬屋开地炉，翠墙挂藤衣。看经竹窗边，白猿三两枝。东峰有老人，眼碧头骨奇。种薤煮白石，旨趣如婴儿。月上来打门，月落方始归。授我微妙诀，恬澹无所为。别来六七年，只恐白日飞。
春晚书山家屋壁二首:柴门寂寂黍饭馨，山家烟火春雨晴。庭花濛濛水泠泠，小儿啼索树上莺。水香塘黑蒲森森，鸳鸯鸂鶒如家禽。前村后垄桑柘深，东邻西舍无相侵。蚕娘洗茧前溪渌，牧童吹笛和衣浴。山翁留我宿又宿，笑指西坡瓜豆熟。
了仙谣:海中紫雾蓬莱岛，安期子乔去何早。游戏多骑白骐驎，须发如银未曾老。亦留仙诀在人间，啮镞终言药非道。始皇不得此深旨，远遣徐福生忧恼。紫术黄精心上苗，大还小还行中宝。若师方术弃心师，浪似雪山何处讨。卷八百二十七
拟齐梁体寄冯使君三首:庭鸟多好音，相呼灌木中。竹房更何有，还如鸟巢空。赖逢富人侯，真东晋谢公。煌煌发令姿，珂珮鸣丁冬。故山有深霞，未如旌旗红。惭非卫霍松，何以当清风。露益蝉声长，蕙兰垂紫带。清吟待明月，孤云忽为盖。伊余石林人，本是烧畬辈。频接谢公棋，输多未曾赛。大道贵无心，圣贤为始慕。秋空共澄洁，美玉同贞素。伟哉桐江守，雌黄出金口。为文能废兴，谈道弭空有。雪林槁枯者，坐石听亦久。还疑紫磨身，成居灵运后。
上孙使君:圣主得贤臣，天地方交泰。恭惟岳精粹，多出于昭代。君侯握文镜，独立尘埃外。王演俗容仪，崔陵小风概。馨香拥兰雪，峻秀高嵩岱。嵇松领岁寒，庄剑无砻淬。威棱玉霜直，匠石金槌大。诗穿明月珠，道拍安期背。中兴鸾凤集，直道风云会。万卷似无书，三山如历块。德乎天所纵，清矣谁堪对。有法在朝端，无尘到冠盖。具瞻从密勿，旦夕调鼎鼐。为君整衢尊，为君戢蕃塞。岂知吾后意，忧此毗陵最。亲手赐彤弓，苍生是繄赖。下车邻寇散，是物冰壶内。龚遂爱廉平，次公太繁碎。袴襦砧动地，父母歌闤闠。□雪锁戈鋋，非烟绕旌旆。宁思子产冰，肯羡任棠薤。忽如春再来，不独天重戴。昂藏海峤鹤，冷碧仙庭桧。物物动和气，家家有新态。芙蓉开帟幕，锦帐无纤壒。鼓角穿冻云，恩波动耕耒。奸回改精魄，礼教书绅带。必于尧舜日，还似房杜辈。野人有章句，格力亦慷慨。若不入丘门，世间更谁爱。
古塞下曲四首:古塞腥膻地，胡兵聚如蝇。寒雕中髇石，落在黄河冰。苍茫逻逤城，枿枿贼气兴。铸金祷秋穹，还拟相凭陵。战骨践成尘，飞入征人目。黄云忽变黑，战鬼作阵哭。阴风吼大漠，火号出不得。谁为天子前，唱此边城曲。日向平沙出，还向平沙没。飞蓬落军营，惊雕去天末。帝乡青楼倚霄汉，歌吹掀天对花月。岂知塞上望乡人，日日双眸滴清血。狼烟在阵云，匈奴爱轻敌。领兵不知数，牛羊复吞碛。严冬大河枯，嫖姚去深击。战血染黄沙，风吹映天赤。
送张拾遗赴施州司户:道之大道古太古，二字为名争莽卤。社稷安危在直言，须历尧阶挝谏鼓。恭闻吾皇至圣深无比，推席却几听至理。一言偶未合尧聪，贾生须看湘江水。君不见顷者百官排闼赴延英，阳城不死存令名。又不见仲尼遥奇司马子，珮玉垂绅合如此。公乎公乎施之掾，江上春风喜相见。畏天之命复行行，芙蓉为衣胜絁绢。好音入耳应非久，三峡闻猿莫回首。且啜千年羹，醉巴酒。
寒月送玄士入天台:之子逍遥尘世薄，格淡于云语如鹤。相见唯谈海上山，碧侧青斜冷相沓。芒鞋竹杖寒冻时，玉霄忽去非有期。僮担赤笼密雪里，世人无人留得之。想入红霞路深邃，孤峰纵啸仙飙起。星精聚观泣海鬼，月涌薄烟花点水。送君丁宁有深旨，好寻佛窟游银地。雪眉衲僧皆正气，伊昔贞白先生同此意。若得神圣之药，即莫忘远相寄。
和杨使君游赤松山:为郡三星无一事，龚黄意外扳乔松。日边扬历不争路，云外苔藓须留踪。溪月未落漏滴滴，隼旟已入山重重。扪萝盖输山屐伴，驻旆不见朝霞浓。乳猿剧黠挂险树，露木翠脆生诸峰。初平谢公道非远，黯然物外心相逢。石羊依稀龁瑶草，桃花仿佛开仙宫。终当归补吾君衮，好山好水那相容。
偶作五首:谁信心火多，多能焚大国。谁信鬓上丝，茎茎出蚕腹。尝闻养蚕妇，未晓上桑树。下树畏蚕饥，儿啼亦不顾。一春膏血尽，岂止应王赋。如何酷吏酷，尽为搜将去。蚕蛾为蝶飞，伪叶空满枝。冤梭与恨机，一见一沾衣。机生机，巧生巧，心镬烘烘日煎炒。闯蜀眉嚬游海岛，扶桑椹熟金乌饱。金乌饱，飞复飞，四天下人眼眙眙。孰云我轻薄，石头如何唤作玉。孰云我是非，随邪逐恶又争得。古人终不事悠悠，一言道合死即休。岂不见大鹏点翼盖十洲，是何之物鸣啾啾。君子食即食，何必在珍华。小人食不食，纵食如泥沙。清歌且莫唱，妙舞亦休夸。尔非凤炙麒麟肉，焉能一挂于齿牙。去来去来归去来，红泉正洒芙蓉霞。君不见金陵风台月榭烟霞光，如今五里十里野火烧茫茫。君不见西施绿珠颜色可倾国，乐极悲来留不得。君不见汉王力尽得乾坤，如何秋雨洒庙门。铜台老树作精魅，金谷野狐多子孙。几许繁华几更改，唯有尧舜周召丘轲似长在。坐看楼阁成丘墟，莫话桑田变成海。吾有清凉雪山雪，天上人间常皎洁。茫茫欲火欲烧人，惆怅无因为君说。
山中作:山为水精宫，藉花无尘埃。吟狂岳似动，笔落天琼瑰。伊余自乐道，不论才不才。有时鬼笑两三声，疑是大谢小谢李白来。
上荆南府主三让德政碑:明明赫赫中兴主，动纳诸隍冠前古。四海英雄尽戢兵，皆如圪圪天金柱。万姓多论政与德，请树丰碑似山岳。一从寇灭二十年，琬琰雕镌赐重叠。荆州化风何卓异，寡欲无为合天地。虽立贞碑与众殊，字字皆是吾皇意。君侯捧碑西拜泣，臣且何人恩洊及。凤凰衔下雕龙文，德昧政虚争敢立。函封三奏心匍匐，坚让此碑声盖国。我恐江淹五色笔，作不立此碑之碑文不得。
观怀素草书歌:张颠颠后颠非颠，直至怀素之颠始是颠。师不谭经不说禅，筋力唯于草书朽。颠狂却恐是神仙，有神助兮人莫及。铁石画兮墨须入，金尊竹叶数斗馀。半斜半倾山衲湿，醉来把笔狞如虎。粉壁素屏不问主，乱拏乱抹无规矩。罗刹石上坐伍子胥，蒯通八字立对汉高祖。势崩腾兮不可止，天机暗转锋铓里。闪电光边霹雳飞，古柏身中氵旱龙死。骇人心兮目眓瞁，顿人足兮神辟易。乍如沙场大战后，断枪橛箭皆狼藉。又似深山朽石上，古病松枝挂铁锡。月兔笔，天灶墨，斜凿黄金侧锉玉，珊瑚枝长大束束。天马骄狞不可勒，东却西，南又北，倒又起，断复续。忽如鄂公喝住单雄信，秦王肩上塔著枣木槊。怀素师，怀素师，若不是星辰降瑞，即必是河岳孕灵。固宜须冷笑逸少，争得不心醉伯英。天台古杉一千尺，崖崩劁折何峥嵘。或细微，仙衣半拆金线垂。或妍媚，桃花半红公子醉。我恐山为墨兮磨海水，天与笔兮书大地，乃能略展狂僧意。常恨与师不相识，一见此书空叹息。伊昔张渭任华叶季良，数子赠歌岂虚饰，所不足者浑未曾道著其神力。石桥被烧烧，良玉土不蚀，锥画沙兮印印泥。世人世人争得测，知师雄名在世间，明月清风有何极。
宿深村:行行一宿深村里，鸡犬丰年闹如市。黄昏见客合家喜，月下取鱼戽塘水。
淮上逢故人:故园离乱后，十载始逢君。长恨南熏奏，寻常只自闻。荒窗秋见岳，赤地夜生云。莫叹谋身晚，中兴正用文。
天台老僧:独住无人处，松龛岳色侵。僧中九十腊，云外一生心。白发垂不剃，青眸笑转深。犹能指孤月，为我暂开襟。
寄紫阁隐者:积翠藏一叟，常思未得游。不知在岩下，为复在峰头。苔上枯藤笐，泉淋破石楼。伊余更何事，不学此翁休。
寄天台道友:大是清虚地，高吟到日晡。水声金磬乱，云片玉盘粗。仙有遗踪在，人还得意无。石碑文不直，壁画色多枯。冷立千年鹤，闲烧六一炉。松枝垂似物，山势秀难图。紫府程非远，清溪径不迂。馨香柏上露，皎洁水中珠。贤圣无他术，圆融只在吾。寄言桐柏子，珍重保之乎。
秋过钱塘江:巨浸东隅极，山吞大野平。因知吴相恨，不尽海涛声。黑气腾蛟窟，秋云入战城。游人千万里，过此白髭生。
归故林后寄二三知己:昨别楚江边，逡巡早数年。诗虽清到后，人更瘦于前。岸翠连乔岳，汀沙入坏田。何时重一见，谈笑有茶烟。
送僧游天台:囊空心亦空，城郭去腾腾。眼作么是眼，僧谁识此僧。歇隈红树久，笑看白云崩。已有天台约，深秋必共登。
秋居寄王相公三首:禅林蝉□落，地燥可生苔。好句慵收拾，清风作么来。饼唯餐喜悦，社已得宗雷。还似山中日，柴门更不开。松声高似瀑，药熟色如花。谁道全无病，时犹不在家。山童舂菽粉，园叟送银瓜。谁访孙弘阁，谈玄到日斜。气与非常合，常人争得知。直须穷到底，始是出家儿。阁雀衔红粟，邻僧背古碑。只应王与谢，时有沃州期。
送友人下第游边:失意穷边去，孤城值晚春。黑山霞不赤，白日鬼随人。角咽胡风紧，沙昏碛月新。明时至公在，回首莫因循。
经孟浩然鹿门旧居二首:孟子终焉处，游人得得过。□深黄狖小，地暖白云多。孔圣嗟大谬，玄宗争奈何。空馀岘山色，千古共嵯峨。花落谷莺啼，精灵安在哉。青山不可问，永日独裴回。冢穴应藏虎，荒碑只见苔。伊余亦惆怅，昨日郢城回。
途中逢周朴:东西南北路，相遇共兴哀。世浊无知己，子从何处来。菊衰芳草在，程远宿烟开。傥遇中兴主，还应不用媒。
上冯使君渡水僧障子:跣足拄巴藤，潺湲渡几曾。尽权无著印，不是等闲僧。熊耳应初到，牛头始去登。画来偏觉好，将寄柳吴兴。
送沈侍郎:从知无远近，木落去闽城。地入无诸俗，冠峨甲乙精。山多高兴乱，江直好风生。俭府清无事，唯应荐祢衡。
别卢使君:杜宇声声急，行行楚水濆。道无裨政化，行处傲孤云。幸到膺门下，频蒙俸粟分。诗虽曾引玉，棋数中埋军。山好还寻去，恩深岂易云。扇风千里泰，车雨九重闻。晴雾和花气，危樯鼓浪文。终期陶铸日，再见信陵君。
桐江闲居作十二首:木落雨翛翛，桐江古岸头。拟归仙掌去，刚被谢公留。猛烧侵茶坞，残霞照角楼。坐来还有意，流水面前流。香刹通真观，楼台倚郡城。阴森古树气，粗淡老僧情。壁画连山润，仙钟扣月清。何须结西社，大道本无生。静室焚檀印，深炉烧铁瓶。茶和阿魏暖，火种柏根馨。数只飞来鹤，成堆读了经。何妨似支遁，骑马入青冥。不问赓桑子，唯师妙吉祥。等闲眠片石，不觉到斜阳。独自收槠叶，教童探柏瓤。王孙莫指笑，淡泊味还长。诗琢冰成句，多将大道论。人谁知此意，日日只关门。乳鼠穿荒壁，溪龟上净盆。因知无事贵，言外更无言。红黍饭溪苔，清吟茗数杯。只应唯道在，无意俟时来。树叠藏仙洞，山蒸足爆雷。从他嫌复笑，门更不曾开。蝉急野萧萧，山中信屡招。树香烹菌术，诗□□琼瑶。诸境教人认，荒榛引烧烧。吾皇礼金骨，谁□美南朝。露滴滴蘅茅，秋成爽气交。霜椑如蜜裹，□□似盐苞。浮藓侵蛩穴，微阳落鹤巢。还如山里日，门更绝人敲。堑鸟毛衣别，频来似爱吟。萧条秋病后，斑驳绿苔深。珠翠笼金像，风泉洒玉琴。孰知吾所适，终不是心心。芙蓉峰里居，关闭复何如。白玃兼花鹿，多年不见渠。红泉香滴沥，丹桂冷扶疏。唯有西溪叟，时时到弊庐。忆在山中日，为僧鬓欲衰。一灯常到晓，十载不离师。水汲冰溪滑，钟撞雪阁危。从来多自省，不学拟何为。囊非扑满器，门更绝人过。土井连冈冷，风帘迸叶多。村童顽似铁，山菜硬如莎。唯有前山色，窗中无奈何。
离乱后寄九峰和尚二首:乱后知深隐，庵应近石楼。异香因雪歇，仙果落池浮。诗老全抛格，心空未到头。还应嫌笑我，世路独悠悠。萧洒复萧洒，松根独据梧。瀑冰吟次折，远烧坐来无。老□寒披衲，孤云静入厨。不知知我否，已到不区区。
送黄宾于赴举:冬暮雨霏霏，行人喜可稀。二阶□夜雪，亚圣在春闱。马疾顽童远，山荒冻叶飞。□师无一事，应见丽龟归。
送高九经赴举:回也曾言志，明君则事之。中兴今若此，须去更何疑。志列秋霜好，忠言剧谏奇。陆机游洛日，文举荐衡时。虎迹商山雪，云痕岳庙碑。夫君将潦倒，一说向深知。
赠景和尚院:貌古眉如雪，看经二十霜。寻常对诗客，只劝疗心疮。炭火邕湖滢，山晴紫竹凉。怡然无一事，流水自汤汤。
游云顶山晚望:云顶聊一望，山灵草木奇。黔南在何处，堪笑复堪悲。菊歇香未歇，露繁蝉不饥。明朝又西去，锦水与峨眉。
送僧之湖南:湘水万馀里，师游芳草生。登山乞食后，无伴入云行。宿雨和花落，春牛拥雾耕。不知今夜月，何处听猿声。
古出塞曲三首:扫尽狂胡迹，回头望故关。相逢惟死斗，岂易得生还。纵宴参胡乐，收兵过雪山。不封十万户，此事亦应闲。玉帐将军意，殷勤把酒论。功高宁在我，阵没与招魂。塞色干戈束，军容喜气屯。男儿今始是，譀出玉关门。回首陇山头，连天草木秋。圣君应入梦，半路遣封侯。水不担阴雪，柴令倒戍楼。归来麟阁上，春色满皇州。
赠抱麻刘舍人:郡政今良吏，门风古缙绅。万年唐社稷，一个哭麻人。愤烈身先死，敷扬气益贞。天乎资大宝，泰矣见忠臣。得罪钟多故，投荒岂是迍。玉寒方重涩，松古更青皴。鹏塌宁唯白，龙多岂止荀。道孤梳有雪，恩重泪盈巾。喻蜀须凭草，成周必仗仁。三峰宵旰切，万里渥恩新。赋鵩言无累，依刘德有邻。风期仁祖帽，鼠讶史云尘。禅叟知何幸，玄谈有宿因。双溪逢陆海，荆渚遇平津。落日愁闻笛，何人为吐茵。生徒希匠化，寰海仰经纶。疾愈蝉声老，年丰雨滴频。刘虬师弟子，时喜一相亲。目录
闻王慥常侍卒三首:世乱君巡狩，清贤又告亡。星辰皆有角，日月略无光。金柱连天折，瑶阶被贼荒。令人转惆怅，无路问苍苍。宗社运微衰，山摧甘井枯。不知千载后，更有此人无。政入龚黄甲，诗轻沈宋徒。受恩酬未得，不觉只长吁。傥在扶天步，重兴古国风。还如齐晏子，再见狄梁公。棠树梅溪北，佳城舜庙东。谁修循吏传，对此莫匆匆。
闻大愿和尚顺世三首:王室今如毁，仍闻丧我师。古容图得否，内院去无疑。岳鬼月中哭，松龛雪次隳。直须文五色，始可立高碑。邺卫松杉外，芝兰季孟间。尽希重诏出，只待六龙还。不疾成千古，令焚动四山。感恩终有泪，遥寄水潺潺。师禀尽名卿，孤峰老称情。若游三点外，争把七贤平。苦雾埋空室，啼猿有咽声。今朝益惆怅，曾沐下床迎。
送僧之灵夏:旧识为边帅，师游胜事兼。连天唯白草，野饼有红盐。蕃近风多勃，河浑碛半淹。因知心似月，处处有人瞻。
喜不思上人来:沃州那不住，一别许多时。几度怀君夜，相逢出梦迟。瓶担千丈瀑，偈是七言诗。若向罗浮去，伊余亦愿随。
秋末入匡山船行八首:楚国茱萸月，吴吟梨栗船。远游无定所，高卧是何年。浪卷纷纷叶，樯冲澹澹烟。去心还自喜，庐岳倚青天。芦苇深花里，渔歌一曲长。人心虽忆越，帆态似浮湘。石獭衔鱼白，汀茅浸浪黄。等闲千万里，道在亦无妨。岛上离家化，茅茨竹户开。黄桑双鹊喜，白日有谁来。担浪浇秋芋，缘滩取净苔。回头深自愧，旧业本蒿莱。匡阜层层翠，修江叠叠波。从来未曾到，此去复如何。水庙寒鸦集，沙村夕照多。谁如垂钓者，孤坐鬓皤皤。晚泊苍茫浦，风微浪亦粗。估喧如亥合，樯密似林枯。地峻湖无□，潮寒蚌有珠。东西无定所，何用问前途。岛香思贾岛，江碧忆清江。囊橐谁相似，馋慵世少双。鼍惊入窟月，烧到系船桩。谩有归乡梦，前头是楚邦。南北虽无适，东西亦似萍。霞根生石片，象迹坏沙汀。莽莽蒹葭赤，微微蜃蛤腥。因思范蠡辈，未免亦飘零。晓色千樯去，长江八月时。雨淙山骨出，槔擉岸形卑。野水畬田黑，荒汀独鸟痴。如今是清世，谁道出山迟。
送友人之岭外:五岭难为客，君游早晚回。一囊秋课苦，万里瘴云开。金柱根应动，风雷舶欲来。明时好□进，莫滞长卿才。
送卢舍人朝觐:膻行无为日，垂衣帝道亨。圣真千载圣，明必万年明。重德须朝觐，流年不可轻。洪才传出世，清甲得高名。罕玉藏无映，嵇松画不成。起衔轩后敕，醉别亚夫营。烧阔荆州熟，霞新岘首晴。重重尧雨露，去去汉公卿。白发应从白，清贫但更清。梦缘丹陛险，春傍彩衣生。既握钟繇笔，须调傅说羹。倘因星使出，一望问支铿。
送吴融员外赴阙:汉文思贾傅，贾傅遂生还。今日又如此，送君非等闲。云寒犹惜雪，烧猛似烹山。应笑无机者，腾腾天地间。
和韦相公话婺州陈事:昔事堪惆怅，谈玄爱白牛。千场花下醉，一片梦中游。耕避初平石，烧残沈约楼。无因更重到，且副济川舟。
遇五天僧入五台五首:十万里到此，辛勤讵可论。唯云吾上祖，见买给孤园。一月行沙碛，三更到铁门。白头乡思在，回首一销魂。雪岭顶危坐，乾坤四顾低。河横于阗北，日落月支西。水石香多白，猿猱老不啼。空余忍辱草，相对色萋萋。远礼清凉寺，寻真似善才。身心无所得，日月不将来。白叠还图象，沧溟亦泛杯。唐人亦何幸，处处觉花开。涂足油应尽，干陀帔半隳。辟支迦状貌，刹利帝家儿。结印魔应哭，游心圣不知。深嗟头已白，不得远相随。送迎经几国，多化帝王心。电激青莲目，环垂紫磨金。眉根霜入细，梵夹蠹难侵。必似陀波利，他年不可寻。
上东林和尚:让紫归青壁，高名四海闻。虽然无一事，得不是要君。道只传伊字，诗多笑碧云。应怜门下客，余力亦为文。
休粮僧:不食更何忧，自由中自由。身轻嫌衲重，天旱为民愁。应器谁将去，生台蚁不游。会须传此术，相共老山丘。
秋末长兴寺作:荒寺古江滨，莓苔地绝尘。长廊飞乱叶，寒雨更无人。栗不和皱落，僧多到骨贫。行行行未得，孤坐更谁亲。
海边见罗邺:清世诗声出，谁人得似君。命通须有日，天未丧斯文。楚木寒连寺，修江碧入云。相思喜相见，庭叶正纷纷。
送郑准赴举:两河兵火后，西笑见吾曹。海静三山出，天空一鹗高。赁居槐拶屋，行卷雪埋袍。他日如相觅，栽桃近海涛。
春晚寄卢使君:满郭春如画，白堂心自澄。禅抛金鼎药，诗和玉壶冰。白雨飘花尽，晴霞向阁凝。寂寥还得句，因寄柳吴兴。
别东林僧:大士宅里宿，芙蓉龛畔游。自怜□□在，子莫苦相留。燥叶飘山席，孤云傍茗瓯。裴回不能去，房在好峰头。
送僧游五台:羡师游五顶，乞食值年丰。去去谁为侣，栖栖力已充。浊河高岸拆，衰草古城空。必到华严寺，凭师问辨公。
与刘象正字:独居三岛上，花竹映柴关。道广群仙惜，名成万事闲。病多唯纵酒，静极不思山。唯有逍遥子，时时自往还。
寿春进祝圣七首。守在四夷:天将兴大蜀，有道遂君临。四塞同诸子，三边共一心。闍婆香似雪，回鹘马如林。曾读前皇传，巍巍冠古今。
寿春进祝圣七首。大兴三教:曈曈悬佛日，天俣动云韶。缝掖诸生集，麟洲羽客朝。非烟生玉砌，御柳吐金条。击壤翁知否，吾皇即帝尧。
蜀王登福感寺塔三首:天资忠孝佐金轮，香火空王有宿因。此世喜登金骨塔，前生应是育王身。封疆岁暮笙歌合，襦裤正初锦绣新。释子沾恩无以报，只擎章句贡平津。似圣悲增道不穷，忧民忧国契尧聪。两髯有雪丹霄外，万里无尘一望中。南照微明连莽苍，峨嵋拥秀接崆峒。林僧岁月知何幸，还似支公见谢公。步步层层孰可陪，相轮边日照三台。喜欢烝庶皆相逐，惆怅銮舆尚未回。金铎撼风天乐近，仙花含露瑞烟开。一年一度常如此，愿见文翁百度来。
再到钟陵作:六七年来到豫章，旧游知己半凋伤。春风还有花千树，往事都如梦一场。无限丘墟侵郭路，几多台榭浸湖光。只应唯有西山色，依旧崔巍上寺墙。
酬周相公见赠:三界无家是出家，岂宜拊凤睹新麻。幸生白发逢今圣，曾梦青莲映玉沙。境陟名山烹锦水，睡忘东白洞平茶。喜擎绣段攀金鼎，谢脁余霞始是霞。
对雪寄新定冯使君二首:仙掌空思归未能，焚香冥目对残灯。岂知瑞雪千山合，空觉春寒半夜增。翳月素云埋粉堞，堆巢孤鹤下金绳。因思太守忧民切，吟对琼枝喜不胜。政化由来通上灵，丰年祥瑞满窗明。气严坐久灯凝焰，片大更深屋作声。飘掩烟霞何处去，奇支斜杉竹向帘倾。雪林中客虽无事，还有新诗半夜成。
避寇游成福山院:成福僧留不拟归，猕猴菌嫩豆苗肌。那堪蚕月偏多雨，况复衢城未解围。翠拥槿篱泉乱入，云开花岛雉双飞。堪嗟大似悠悠者，只向诗中话息机。
春游灵泉寺:水蹴危梁翠拥沙，钟声微径入深花。嘴红涧鸟啼芳草，头白山僧自扞茶。松色摧残遭贼火，水声幽咽落人家。因寻古迹空惆怅，满袖香风白日斜。
归东阳临岐上杜使君七首:小谢清高大谢才，圣君令泰此方来。一从到后常无事，铃阁公庭满绿苔。红锦帐中歌白雪，乌皮几畔抚青英。不知何物为心地，赛却澄江彻底清。谁报田中有黑虫，一家斋戒减仙容。分忧若也皆如此，天下家家有剩舂。忧民心切出冲炎，禾稼如云喜气兼。林下闲人亦何幸，也随旌旆到银尖。方恐狱中桃树出，忽闻枯木却生烟。褚祥为郡曾如此，却恐当时是偶然。枯骨纵横遍水湄，尽收为冢碧参差。分明为报精灵辈，好送旌旗到凤池。舍鲁依刘一片云，好风吹去远纤尘。犹期明月清风夜，来作西园第八人。
遇道者:鹤骨松筋风貌殊，不言名姓绝荣枯。寻常藜杖九衢里，莫是商山一皓无。身带烟霞游汗漫，药兼神鬼在葫芦。只应张果支公辈，时复相逢醉海隅。
怀邻叟:常思东溪庞眉翁，是非不解两颊红。桔槔打水声嘎嘎，紫芋白薤肥濛濛。鸥鸭静游深竹里，儿孙多在好花中。千门万户皆车马，谁爱如斯太古风。
春末兰溪道中作:山花零落红与绯，汀烟濛茸江水肥。人担犁锄细雨歇，路入桑柘斜阳微。深喜东州云寇去，不知西狩几时归。清平时节何时是，转觉人心与道违。
再游东林寺作五首:台殿参差耸瑞烟，桂花飘雪水潺潺。莫疑远去无消息，七万余年始半年。桓玄旧辇残云湿，耶舍孤坟落照迟。有个山僧倚松睡，恐人来取白猿儿。玉像珠龛香阵横，锦霞多傍石墙生。辟蛇行者今何在，花里唯闻鸠鸟声。爱陶长官醉兀兀，送陆道士行迟迟。买酒过溪皆破戒，斯何人斯师如斯。白薝卜花露滴滴，红苾刍草香濛濛。田地更无尘一点，是何人合住其中。
山居诗二十四首:休话喧哗事事难，山翁只合住深山。数声清磬是非外，一个闲人天地间。绿圃空阶云冉冉，异禽灵草水潺潺。无人与向群儒说，岩桂枝高亦好扳。难是言休即便休，清吟孤坐碧溪头。三间茆屋无人到，十里松阴独自游。明月清风宗炳社，夕阳秋色庾公楼。修心未到无心地，万种千般逐水流。好鸟声长睡眼开，好茶擎乳坐莓苔。不闻荣辱成番尽，只见熊罴作队来。诗里从前欺白雪，道情终遣似婴孩。由来此事知音少，不是真风去不回。万境忘机是道华，碧芙蓉里日空斜。幽深有径通仙窟，寂寞无人落异花。掣电浮云真好喻，如龙似凤不须夸。君看江上英雄冢，只有松根与柏槎。鞭后从他素发兼，涌清奔碧冷侵帘。高奇章句无人爱，澹泊身心举世嫌。白石桥高吟不足，红霞影暖卧无厌。居山别有非山意，莫错将予比宋纤。鸟外尘中四十秋，亦曾高挹汉诸侯。如斯标致虽清拙，大丈夫儿合自由。紫术黄菁苗蕺蕺，锦囊香麝语啾啾。终须心到曹溪叟，千岁槠根雪满头。慵甚嵇康竟不回，何妨方寸似寒灰。山精日作儿童出，仙者时将玉器来。筠帚扫花惊睡鹿，地垆烧树带枯苔。不行朝市多时也，许史金张安在哉！心心心不住希夷，石屋巉岩鬓发垂。养竹不除当路笋，爱松留得碍人枝。焚香开卷霞生砌，卷箔冥心月在池。多少故人头尽白，不知今日又何之。龙藏琅函遍九垓，霜钟金鼓振琼台。堪嗟一句无人得，遂使吾师特地来。无角铁牛眠少室，生儿石女老黄梅。令人转忆庞居士，天上人间不可陪。五岳烟霞连不断，三山洞穴去应通。石窗奇支枕疏疏雨，水碓无人浩浩风。童子念经深竹里，猕猴拾虱夕阳中。因思往事抛心力，六七年来楚水东。尘埃中更有埃尘，时复双眉十为颦。赖有年光飞似箭，是何心地亦称人。回贤参孝时时说，蜂虿狼贪日日新。天意刚容此徒在，不堪惆怅不堪陈。翠窦烟岩画不成，桂华瀑沫杂芳馨。拨霞扫雪和云母，掘石移松得茯苓。好鸟傍花窥玉磬，嫩苔和水没金瓶。从他人说从他笑，地覆天翻也只宁。腾腾兀兀步迟迟，兆朕消磨只自知。龙猛金膏虽未作，孙登土窟且相宜。薜萝山帔偏能湄，橡栗年粮亦且支。已得真人好消息，人间天上更无疑。岚嫩风轻似碧纱，雪楼金像隔烟霞。葛苞玉粉生香垄，菌簇银钉满净楂。举世只知嗟逝水，无人微解悟空花。可怜扰扰尘埃里，双鬓如银事似麻。千岩万壑路倾奇支，杉桧濛濛独掩扉。劚药童穿溪罅去，采花蜂冒晓烟归。闲行放意寻流水，静坐支颐到落晖。长忆南泉好言语，如斯痴钝者还稀。一庵冥目在穹冥，菌枕松床藓阵青。乳鹿暗行柽径雪，瀑泉微溅石楼经。闲行不觉过天井，长啸深能动岳灵。应恐无人知此意，非凡非圣独醒醒。慵刻芙蓉传永漏，休夸丽藻鄙汤休。且为小囤盛红粟，别有珍禽胜白鸥。拾栗远寻深涧底，弄猿多在小峰头。不能更出尘中也，百炼刚为绕指柔。业薪心火日烧煎，浪死虚生自古然。陆氏称龙终妄矣，汉家得鹿更空焉。白衣居士深深说，青眼胡僧远远传。刚地无人知此意，不堪惆怅落花前。露滴红兰玉满畦，闲拖象屣到峰西。但令心似莲花洁，何必身将槁木齐。古堑细烟红树老，半岩残雪白猿啼。虽然不是桃源洞，春至桃花亦满蹊。自休自已自安排，常愿居山事偶谐。僧采树衣临绝壑，狖争山果落空阶。闲担茶器缘青障，静衲禅袍坐绿崖。虚作新诗反招隐，出来多与此心乖。石垆金鼎红蕖嫩，香阁茶棚绿巘齐。坞烧崩腾奔涧鼠，岩花狼藉斗山鸡。蒙庄环外知音少，阮籍途穷旨趣低。应有世人来觅我，水重山叠几层迷。自古浮华能几几，逝波终日去滔滔。汉王废苑生秋草，吴主荒宫入夜涛。满屋黄金机不息，一头白发气犹高。岂知知足金仙子，霞外天香满毳袍。如愚何止直如弦，只合深藏碧嶂前。但见山中常有雪，不知世上是何年。野人爱向庵前笑，赤玃频来袖畔眠。只有逍遥好知己，何须更问洞中天。支公放鹤情相似，范泰论交趣不同。有念尽为烦恼相，无私方称水晶宫。香焚薝卜诸峰晓，珠掐金刚万境空。若买山资言不及，恒河沙劫用无穷。
陪冯使君游六首。登干霄亭:拥翠扪萝山屐轻，飘飖红旆在青冥。仙科朱绂言非贵，溪鸟林泉癖爱听。古桂林边棋局湿，白云堆里茗烟青。因思庐岳弥天客，手把金书倚石屏。
陪冯使君游六首。游灵泉院:珂珮喧喧满路岐，乱泉声里扣禅扉。对花语合希夷境，坐石苔黏黼黻衣。鸟啄古杉云冉冉，风吹清磬露霏霏。惠岩亦有孤峰在，只恋繙经未得归。
陪冯使君游六首。过相思岭:誉自馨香道自怡，相思岭上却无机。荒渠叶覆深霞在，片石人吟一鸟飞。何处风砧传古曲，谁家冢树挂斜晖。因思往事真堪笑，鹤背渔竿未是归。
陪冯使君游六首。锦沙墩:临水登山兴自奇，锦沙墩上最多时。虽云发白孤峰好，其奈名清圣主知。草媚莲塘资逸步，云生松壑有新诗。悠然别是神仙趣，岂羡东山妓乐随。
陪冯使君游六首。钓罾潭:境静江清无事时，红旌画鹢动渔矶。心期只是行春去，日暮还应待鹤归。风破绮霞山寺出，人歌白雪岛花飞。自怜亦在仙舟上，玉浪翻翻溅草衣。
陪冯使君游六首。迎仙阁:涧香霞影绕楼台，卷箔凭阑耳目开。况从旌旗近鸾凤，可怜谈笑出尘埃。火云不入长松径，露茗何须白玉杯。谁道迎仙仙不至，今朝还有谢公来。
感怀寄卢给事二首:绵绵远念近来多，喜鹊随函到绿萝。虽匪二贤曾入洛，忽惊六义减沈疴。童扳邻杏隳墙瓦，燕啄花泥落砌莎。好更因人寄消息，活州归去已蹉跎。常忆团圆绣像前，东归经乱独生全。孤峰已住六七处，万事无成三十年。每想苑墙危逼路，更思钵塔晓凌烟。如今憔悴荆枝尽，一讽来书一怆然。
游金华山禅院:兹地曾栖菩萨僧，旃檀楼殿瀑崩腾。因知境胜终难到，问著人来悉不曾。斜谷暗藏千载雪，薄岚常翳一龛灯。多惭不及当时海，又下嵯峨一万层。
送少年禅师二首:秀眉青目树花衣，一钵随缘智不知。佛与轮王嫌不作，世间刚有个痴儿。万水千山一鹤飞，岂愁游子暮何之。古今此著无人会，王积新输更不疑。
送人游茆山:鸟啼花笑暖纷纷，路入青云白石门。君到前头好看好，老僧或恐是茆君。
春游凉泉寺:一到凉泉未拟归，迸珠喷玉落阶墀。几多僧只因泉在，无限松如泼墨为。云堑含香啼鸟细，茗瓯擎乳落花迟。青山看著不可上，多病多慵争奈伊。
送薛侍郎贬峡州司马:得罪唯惊恩未酬，夷陵山水称闲游。人如八凯须当国，猿到三声不用愁。花落扁舟香冉冉，草侵公署雨修修。因人好寄新诗好，不独江东有沃州。
别卢使君归东阳二首:雨气濛濛草满庭，式微吟剧更谁听。诗逢匠化唯贪住，日觉恩深不易铭。心苦只应消鬓黑，梦游频入倚天青。从兹还似归回首，唯祝台星与福星。家在严陵钓渚旁，细涟嘉树拂窗凉。难医林薮烟霞癖，又出芝兰父母乡。孤帆好风千里暖，深花黄鸟一声长。终期金鼎调羹日，再近尼丘日月光。
春送赵文观送故合州座主神榇归洛:喜继于悲锦水东，还乡仙骑却寻嵩。再烧良玉尧云动，方报深恩绛帐空。远道灵輀春欲尽，乱山羸马恨无穷。他年必立吾君侧，好把书绅答至公。
题成都玉局观孙位画龙:我见苏州昆山佛殿中，金城柱上有二龙。老僧相传道是僧繇手，寻常入海共龙斗。又闻蜀国玉局观有孙遇迹，蟠屈身长八十尺。游人争看不敢近，头觑寒泉万丈碧。
赠雷卿张明府:任官征战后，度日寄闲身。封卷还高客，飞书问野人。废田教种谷，生路遣寻薪。若起柴桑兴，无先漉酒巾。
题某公宅:宅成天下借图看，始笑平生眼力悭。地占百湾多是水，楼无一面不当山。荷深似入苕溪路，石怪疑行雁荡间。只恐中原方鼎沸，天心未遣主人闲。
句:今日再三难更识，谶辞唯道待钱来。雁荡经行云漠漠，龙湫宴坐雨濛濛。刻成筝柱雁相挨。黄昏风雨黑如磐，别我不知何处去。郭尚父休夸塞北，裴中令莫说淮西。万计交人买，华轩保惜深。如何忠为主，至竟不封侯。但看千骑去，知有几人归。一生不蓄买田钱，华屋何心亦偶然。客至多逢僧在坐，钓归惟许鹤随船。家为买琴添旧价，厨因养鹤减晨炊。粘粉为题栖凤竹，带香因洗落花泉。
送人归吴:比说归耕钓，迢迢向海涯。春寒游子路，村晚主人家。□□□□□，□山绿过茶。重寻旧邻里，菱藕正开花。
送人游塞:槐柳野桥边，行尘暗马前。秋风来汉地，客路入胡天。雁聚河流浊，羊群碛草膻。那堪陇头宿，乡梦逐潺湲。
送人游南:南国多山水，君游兴可知。船中江上景，晚泊早行时。子美遗魂地，藏真旧墨池。经过几销日，荒草里寻碑。
送益公归旧居:旧隐终牵梦，春残结束归。溪山无伴过，风雨有花飞。片石留题字，孤潭照浣衣。邻僧喜相接，扫径与开扉。
留题仰山大师塔院:岚光叠杳冥，晓翠湿窗明。欲起游方去，重来绕塔行。乱云开鸟道，群木发秋声。曾约诸徒弟，香灯尽此生。
除夜:夜久谁同坐，炉寒鼎亦澄。乱松飘雨雪，一室掩香灯。白发添新岁，清吟减旧朋。明朝待晴旭，池上看春冰。
送秘上人:谁喜老闲身，春山起送君。欲凭莲社信，转入洞庭云。道路长无阻，干戈渐不闻。秋来向何处，相忆雁成群。
和岷公送李评事往宜春:兵火销邻境，龙沙有去人。江潭牵兴远，风物入题新。雪湛将残腊，霞明向早春。郡侯开宴处，桃李照歌尘。
送僧:老忆游方日，天涯锡独摇。凌晨从北固，冲雪向南朝。鬓发泉边剃，香灯树下烧。双峰诸道友，夏满有书招。
将游嵩华行次荆渚:莲峰映敷水，嵩岳压伊河。两处思归久，前贤隐去多。闲身应绝迹，在世幸无他。会向红霞峤，僧龛对薜萝。
远思:远思极何处，南楼烟水长。秋风过鸿雁，游子在潇湘。海面云生白，天涯堕晚光。徘徊古堤上，曾此赠垂杨。
寄勉二三子:不见二三子，悠然吴楚间。尽应生白发，几个在青山。□□□□□，□□莫放闲。君闻国风否，千载咏关关。
送刘秀才往东洛:羡子去东周，行行非旅游。烟霄有兄弟，事业尽曹刘。洛水清奔夏，嵩云白入秋。来年遂鹏化，一举上瀛洲。
雉:角角类关关，春晴锦羽干。文呈五色异，瑞入九苞难。暮宿红兰暖，朝飞绿野寒。山梁从行者，错解仲尼叹。
杨花:暖景照悠悠，遮空势渐稠。乍如飞雪远，未似落花休。万带都门外，千株渭水头。纷纭知近夏，销歇恐成秋。软著朝簪去，狂随别骑游。旆冲离馆驿，莺扑绕宫楼。江国晴愁对，池塘晚见浮。虚窗萦笔雅，深院藉苔幽。静堕王孙酒，繁黏客子裘。咏吟何洁白，根本属风流。向日还轻举，因风更自由。不堪思汴岸，千里到扬州。
秋兴寄胤公:风声吹竹健，凉气著身轻。谁有闲心去，江边看水行。村遥红树远，野阔白烟平。试裂芭蕉片，题诗问竺卿。
野步:城里无闲处，却寻城外行。田园经雨水，乡国忆桑耕。傍涧蕨薇老，隔村冈陇横。何穷此心兴，时复鹧鸪声。
送欧阳秀才赴举:莫疑空手去，无援取高科。直是文章好，争如德行多。烟霄心一寸，霜雪路千坡。称意东归后，交亲那喜何。
寄文秀大师:皎然灵一时，还有屈于诗。世岂无英主，天何惜大师。道终归正始，心莫问多岐。览卷堪惊立，贞风喜未衰。
谢兴公上人寄山水簇子:半幅古潺颜，看来心意闲。何须寻鸟道，即此出人间。巘暮疑啼狖，松深认掩关。知君远相惠，免我忆归山。
同光岁送人及第东归:西笑道何光，新朝旧桂堂。春官如白傅，内试似文皇。变化龙三十，升腾凤一行。还家几多兴，满袖月中香。
送中观进公归巴陵:一论破双空，持行大国中。不知从此去，何处挫邪宗。昼雨悬帆黑，残阳泊岛红。应游到灉岸，相忆绕茶丛。
赠曹松先辈:今岁赴春闱，达如夫子稀。山中把卷去，榜下注官归。楚月吟前落，江禽酒外飞。闲游向诸寺，却看白麻衣。
山寺喜道者至:闰年春过后，山寺始花开。还有无心者，闲寻此境来。鸟幽声忽断，茶好味重回。知住南岩久，冥心坐绿苔。
再游匡山:紫霄兼二老，相对倚空寒。久别成衰病，重来更上难。径危云母滑，崖旱瀑流干。目断岚烟际，神仙有石坛。
送友人游湘中:怀才难自住，此去亦如僧。何处西风夜，孤吟旅舍灯。路沿湘树叠，山入楚云层。若有东来札，归鸿亦可凭。
思游峨嵋寄林下诸友:刚有峨嵋念，秋来锡欲飞。会抛湘寺去，便逐蜀帆归。难世堪言善，闲人合见机。殷勤别诸友，莫厌楚江薇。
送刘秀才南游:南去谒诸侯，名山亦得游。便应寻瀑布，乘兴上岣嵝。高鸟随云起，寒星向地流。相思应北望，天晚石桥头。
荆渚病中，因思匡庐，遂成三百字，寄梁先辈:生老病死者，早闻天竺书。相随几汩没，不了堪欷歔。自理自可适，他人谁与袪。应当入寂灭，乃得长销除。前月已骨立，今朝还貌舒。披衣试步履，倚策聊踌躇。江月青眸冷，秋风白发疏。新题忆剡硾，旧约怀匡庐。张野久绝迹，乐天曾卜居。空龛掩薜荔，瀑布喷蟾蜍。古桧鸣玄鹤，凉泉跃锦鱼。狂吟树荫映，纵踏花蔫菸。唇舌既已闲，心脾亦散摅。松窗有偃息，石径无趑趄。梦冷通仙阙，神融合太虚。千峰杳霭际，万壑明清初。长往期非晚，半生闲有余。依刘未是咏，访戴宁忘诸。稽古堪求己，观时好笑渠。埋头逐小利，没脚拖长裾。道种将闲养，情田把药鉏。幽香发兰蕙，秽莽摧丘墟。敢谓囊盈物，那言庾满储。微烟动晨爨，细雨滋园蔬。藓乱珍禽羽，门稀长者车。冥机坐兀兀，著履行徐徐。每许亲朱履，多怜奉隼旟。簪嫌红玳瑁，社念金芙蕖。海内竞铁马，箧中藏纸驴。常言谢时去，此意将何如。
竟陵遇昼公:高迹何来此，游方渐老身。欲投莲岳夏，初过竟陵春。锡影离云远，衣痕拂藓新。无言即相别，此处不迷津。
早秋雨后晚望:暑气时将薄，虫声夜转稠。江湖经一雨，日月换新秋。有景堪援笔，何人未上楼。欲承凉冷兴，西向碧嵩游。
溪斋二首:岂敢言招隐，归休喜自安。一溪云卧稳，四海路行难。瑞兽藏头角，幽禽惜羽翰。子猷何处在，老尽碧琅玕。杉竹映溪关，修修共岁寒。幽人眠日晏，花雨落春残。道妙言何强，诗玄论甚难。闲居有亲赋，搔首忆潘安。
秋日钱塘作:秋光明水国，游子倚长亭。海浸全吴白，山澄百越青。英雄贵黎庶，封土绝精灵。句践魂如在，应悬战血腥。
寄吴都沈员外彬:归休兴若何，朱绂尽还他。自有园林阔，谁争山水多。村烟晴莽苍，僧磬晚嵯峨。野醉题招隐，相思可寄么。
寄洛下王彝训先辈二首:贾岛存正始，王维留格言。千篇千古在，一咏一惊魂。离别无他寄，相思共此门。阳春堪永恨，郢路转尘昏。北极新英主，高科旧少年。风流传贵达，谈笑取荣迁。洛水秋空底，嵩峰晓翠巅。寻常谁并马，桥上戏成篇。
酬岳阳李主簿卷:把卷思高兴，潇湘阔浸门。无云生翠浪，有月动清魂。倚槛应穷底，凝情合到源。为君吟所寄，难甚至忘筌。
送吴守明先辈游蜀:凭君游蜀去，细为话幽奇。丧乱嘉陵驿，尘埃贾岛诗。未应过锦府，且合上峨嵋。既逐高科后，东西任所之。
与张先辈话别:为□□□者，各自话离心。及第还全蜀，游方归二林。巴江□□涨，楚野入吴深。他日传消息，东西不易寻。
荆门送兴禅师:洒落南宗子，游方迹似云。青山寻处处，赤叶路纷纷。虎共松岩宿，猿和石溜闻。何峰一回首，忆我在人群。
喜夏雨:四郊云影合，千里雨声来。尽洗红埃去，并将清气回。潺湲浮楚甸，萧散露荆台。欲赋随车瑞，濡毫渴謏才。
酬元员外见寄八韵:旧隐梦牵仍，归心只似蒸。远青怜岛峭，轻白爱云腾。艳冶丛翻蝶，腥膻地聚蝇。雨声连洒竹，诗兴继填膺。访戴情弥切，依刘力不胜。众人忘苦苦，独自愧兢兢。处世无他望，流年有病僧。时惭大雅客，遗韵许相承。
寄江西幕中孙鲂员外:簪履为官兴，芙蓉结社缘。应思陶令醉，时访远公禅。茶影中残月，松声里落泉。此门曾共说，知未遂终焉。
喜乾昼上人远相访:彼此垂七十，相逢意若何。圣明殊未至，离乱更应多。澹泊门难到，从容日易过。余生消息外，只合听诗魔。
书古寺僧房:绿树深深处，长明焰焰灯。春时游寺客，花落闭门僧。万法心中寂，孤泉石上澄。劳生莫相问，喧默不相应。
潇湘二十韵:二水远难论，从离向坎奔。冷穿千嶂脉，清过几州门。阔去都凝白，傍来尽带浑。经游闻舜禹，表里见乾坤。浦静鱼闲钓，湾凉雁自屯。月来分夜底，云度见秋痕。暮气藏邻寺，寒涛聒近村。离骚传永恨，鼓瑟奏遗魂。雾拥鱼龙窟，槎奇支岛屿根。秋风帆上下，落日树沈昏。柳少沙洲缺，苔多古岸存。禽巢依橘柚，獭径入兰荪。色自江南绝，名闻海内尊。吴头雄莫遏，汉口壮堪吞。寥泬晴方映，冯夷信忽翻。渡遥峰翠叠，汀小荻花繁。势接湖烟涨，声和瘴雨喷。急摇吟客舫，狂溅野人樽。疏凿谁穷本，澄鲜自有源。对兹伤九曲，含浊出昆仑。
春兴:柳暖莺多语，花明草尽长。风流在诗句，牵率绕池塘。叫切禽名宇，飞忙蝶姓庄。时来真可惜，自勉掇兰芳。
渚宫自勉二首:晨午殊丰足，伊何挠肺肠。形容侵老病，山水忆韬藏。必谢金台去，还携铁锡将。东林露坛畔，旧对白莲房。毕竟拟何求，随缘去住休。天涯游胜境，海上宿仙洲。梦好寻无迹，诗成旋不留。从他笑轻事，独自忆庄周。
倦客:闭眼即开门，人间事倦闻。如何迎好客，不似看闲云。少欲资三要，多言让十分。疏慵本吾性，任笑早离群。
送灵z6上人游五台:此去清凉顶，期瞻大圣容。便应过洛水，即未上嵩峰。残照催行影，幽林惜驻踪。想登金阁望，东北极兵锋。
游道林寺四绝亭，观宋杜诗版:宋杜诗题在，风骚到此真。独来终日看，一为拂秋尘。古石生寒仞，春松脱老鳞。高僧眼根静，应见客吟神。
勉诗僧:莫把毛生刺，低佪谒李膺。须防知佛者，解笑爱名僧。道性宜如水，诗情合似冰。还同莲社客，联唱绕香灯。
送人游玉泉寺:西峰大雪开，万叠向空堆。客贵犹寻去，僧高肯不来。潭澄猿觑月，窦冷鹿眠苔。公子将才子，联题兴未回。
春雨:欲布如膏势，先闻动地雷。云龙相得起，风电一时来。霢霂农桑野，冥濛杨柳台。何人待晴暖，庭有牡丹开。
送人游湘湖:君游南国去，旅梦若为宁。一路随鸿雁，千峰绕洞庭。林明枫尽落，野黑烧初经。有兴寻僧否，湘西寺最灵。
寄李洞秀才:到处听时论，知君屈最深。秋风几西笑，抱玉但伤心。野水翻红藕，沧江老白禽。相思未相识，闻在蜀中吟。
蝉八韵:咽咽复啾啾，多来自早秋。园林凉正好，风雨思相收。在处声无别，何人泪欲流。冷怜天露滴，伤共野禽游。静息深依竹，惊移瞥过楼。分明晴渡口，凄切暮关头。时节推应定，飞鸣即未休。年年闻尔苦，远忆所居幽。
鹭鸶二首:日日沧江去，时时得意归。自能终洁白，何处误翻飞。晚立银塘阔，秋栖玉露微。残阳苇花畔，双下钓鱼矶。雪里曾迷我，笼中旧养君。忽从红蓼岸，飞出白鸥群。影照翘滩浪，翎濡宿岛云。鸳鸿解相忆，天上列纷纷。
送人润州寻兄弟:君话南徐去，迢迢过建康。弟兄新得信，鸿雁久离行。木落空林浪，秋残渐雪霜。闲游登北固，东望海苍苍。
送人游雍京:君来乞诗别，聊与怆前程。九野未无事，少年何远行。商云盘翠险，秦甸下烟平。应见周南化，如今在雍京。
春草:处处碧萋萋，平原带日西。堪随游子路，远入鹧鸪啼。金谷园应没，夫差国已迷。欲寻兰蕙径，荒秽满汀畦。
怀华顶道人:华顶星边出，真宜上士家。无人触床榻，满屋贮烟霞。坐卧临天井，晴明见海涯。禅余石桥去，屐齿印松花。
静坐:日日只腾腾，心机何以兴。诗魔苦不利，禅寂颇相应。砚满尘埃点，衣多坐卧棱。如斯自消息，合是个闲僧。
送人游衡岳:荆楚腊将残，江湖苍莽间。孤舟载高兴，千里向名山。雪浪来无定，风帆去是闲。石桥僧问我，应寄岳茶还。
答知己自阙下寄书:故人劳札翰，千里寄荆台。知恋文明在，来寻江汉来。群机喧白昼，陆海涨黄埃。得路应相笑，无成守死灰。
寄唐洙处士:行僧去湘水，归雁度荆门。彼此亡家国，东西役梦魂。多慵如长傲，久住不生根。曾问兴亡事，丁宁寄勿言。
送僧游龙门香山寺:君到香山寺，探幽莫损神。且寻风雅主，细看乐天真。
夏日荆渚书怀:嵩岳去值乱，匡庐回阻兵。中途息瓶锡，十载依公卿。不那猿鸟性，但怀林泉声。何时遂情兴，吟绕杉松行。
寄贯休:子美曾吟处，吾师复去吟。是何多胜地，销得二公心。锦水流春阔，峨嵋叠雪深。时逢蜀僧说，或道近游黔。
山中喜得友生书:柴门关树石，未省梦尘埃。落日啼猿里，同人有信来。自成为拙隐，难以谢多才。见说相思处，前峰对古台。
答陈秀才:万事皆可了，有诗门最深。古人难得志，吾子苦留心。野叠凉云朵，苔重怪木阴。他年立名字，笑我老双林。
游橘洲:春日上芳洲，经春兰杜幽。此时寻橘岸，昨日在城楼。鹭立青枫杪，沙沈白浪头。渔家好生计，檐底系扁舟。
送周秀游峡:又向夔城去，知难动旅魂。自非亡国客，何虑断肠猿。滟滪分高仞，瞿塘露浅痕。明年期此约，平稳到荆门。
寄当阳张明府:玉泉神运寺，寒磬彻琴堂。有境灵如此，为官兴亦长。吏愁清白甚，民乐赋输忘。闻说巴山县，今来尚忆张。
游三觉山:白石路重重，萦纡势忽穷。孤峰擎像阁，万木蔽星空。世论随时变，禅怀历劫同。良宵正冥目，海日上窗红。
夏日雨中寄幕中知己:北风吹夏雨，和竹亚南轩。豆枕欹凉冷，莲峰入梦魂。窗多斜迸湿，庭遍瀑流痕。清兴知无限，晴来示一言。
池上感兴:所向似无端，风前吟凭栏。旁人应闷见，片水自闲看。碧底红鳞鬣，澄边白羽翰。南山众木叶，飘著竹声干。
吊双泉大师真塔:塔耸层峰后，碑镌巨石新。不知将一句，分付与何人。静坐云生衲，空山月照真。后徒游礼者，犹认指迷津。
送陈霸归闽:凉风动行兴，含笑话临途。已得身名了，全忘客道孤。乡程过百越，帆影绕重湖。家在飞鸿外，音书可寄无。
荆门送人自峨嵋游南岳:峨嵋来已远，衡岳去犹赊。南浦悬帆影，西风乱荻花。天涯遥梦泽，山众近长沙。有兴多新作，携将大府夸。
谢主人石笋:西园罢宴游，东阁念林丘。特减花边峭，来添竹里幽。忆过阳朔见，曾记大湖求。从此频吟绕，归山意亦休。
经安公寺:大圣威灵地，安公宴坐踪。未知长寂默，不见久从容。塔影高群木，江声压暮钟。此游幽胜后，来梦亦应重。
送徐秀才游吴国:西江东注急，孤棹若流星。风浪相随白，云中独过青。他时谁共说，此路我曾经。好向吴朝看，衣冠尽汉庭。
送游山道者:我亦游山者，常经旧所经。雪消天外碧，春晓海中青。可见乱离世，况临衰病形。怜君此行兴，独入白云屏。
酬王秀才:离乱几时休，儒生厄远游。亡家非汉代，何处觅荆州。旅梦寒灯屋，乡怀昼雨楼。相逢话相杀，谁复念风流。
寄答武陵幕中何支使二首:十万雄军幕，三千上客才。何当谈笑外，远慰寂寥来。骚雅锵金掷，风流醉玉颓。争知江雪寺，老病向寒灰。南州无百战，北地有长征。闲杀何从事，伤哉苏子卿。江楼联雪句，野寺看春耕。门外沧浪水，风波杂雨声。
浙江晚渡:去年曾到此，久立滞前程。岐路时难处，风涛晚未平。汀蝉含老韵，岸荻簇枯声。莫泥关河险，多游自远行。
送人下第东归，再谒旧主人:一战偶不捷，东归计未空。还携故书剑，去谒旧英雄。楚雪连吴树，西江正北风。男儿艺若是，会合值明公。
读参同契:堪笑修仙侣，烧金觅大还。不知消息火，只在寂寥关。鬓白炉中术，魂飞海上山。悲哉五千字，无用在人间。
闻落叶:楚树雪晴后，萧萧落晚风。因思故国夜，临水几株空。煮茗烧干脆，行苔踏烂红。来年未离此，还见碧丛丛。
谢王先辈昆弟游湘中回各见示新诗:潇湘多胜异，宗社久裴回。兄弟同游去，幽奇尽采来。只应求妙唱，何以示寒灰。上国携归后，唯呈不世才。
话道:大道多大笑，寂寥何以论。霜枫翻落叶，水鸟啄闲门。服药还伤性，求珠亦损魂。无端凿混沌，一死不还源。
西墅新居:渐渐见苔青，疏疏遍地生。闲穿藤屐起，乱踏石阶行。野鸟啼幽树，名僧笑此情。残阳竹阴里，老圃打门声。
野鸭:野鸭殊家鸭，离群忽远飞。长生缘甚瘦，近死为伤肥。江海游空阔，池塘啄细微。红兰白蘋渚，春暖刷毛衣。
寄岘山愿公三首:形影更谁亲，应怀漆道人。片言酬凿齿，半偈伏姚秦。榛莽池经烧，蒿莱寺过春。心期重西去，一共吊遗尘。相思恨相远，至理那时何。道笑忘言甚，诗嫌背俗多。青苔闲阁闭，白日断人过。独上西楼望，荆门千万坡。彼此无消息，所思江汉遥。转闻多患难，甚说远相招。老至何悲欢，生知便寂寥。终期踏松影，携手虎溪桥。
清夜作:不惜白日短，乍容清夜长。坐闻风露滴，吟觉骨毛凉。兴寝无诸病，空闲有一床。天明振衣起，苔砌落花香。
渚宫莫问诗一十五首:莫问疏人事，王侯已任伊。不妨随野性，还似在山时。静入无声乐，狂抛正律诗。自为仍自爱，清净里寻思。莫问伊嵇懒，流年已付他。话通时事少，诗着野题多。梦外春桃李，心中旧薜萝。浮生此不悟，剃发竟如何。莫问休行脚，南方已遍寻。了应须自了，心不是他心。赤水珠何觅，寒山偈莫吟。谁同论此理，杜口少知音。莫问孱愚格，天应只与闲。合居长树下，那称众人间。迹绝为真隐，机忘是大还。终当学支遁，买取个青山。莫问无求意，浮云喻可知。满盈如不戒，倚伏更何疑。乐矣贤颜子，穷乎圣仲尼。已过知命岁，休把运行推。莫问闲行趣，春风野水涯。千门无谢女，两岸有杨花。好鹤曾为客，真龙或作蛇。踌蹰自回首，日脚背楼斜。莫问真消息，中心只自知。清风含笑咏，明月混希夷。坏衲凉天拥，玄文静夜披。善哉温伯子，言望至公知。莫问休持钵，从贫乞已疏。侯门叨月俸，斋食剩年储。簪履三千外，形骸六十馀。旧峰呵练若，松径接匡庐。莫问依刘迹，金台又度秋。威仪非上客，谭笑愧诸侯。礼许无拘检，诗推异辈流。东林未归得，摇落楚江头。莫问无机性，甘名百钝人。一床铺冷落，长日卧精神。分已疏知旧，诗还得意新。多才碧云客，时或此相亲。莫问关门意，从来寡往还。道应归淡泊，身合在空闲。四面苔围绿，孤窗雨洒斑。梦寻何处去，秋色水边山。莫问□□□，□□逐性情。人间高此道，禅外剩他史。夏□松边坐，秋光水畔行。更无时忌讳，容易得题成。莫问多山兴，晴楼独凭时。六年沧海寺，一别白莲池。句早逢名匠，禅曾见祖师。冥搜与真性，清外认扬眉。莫问衰残质，流光速可悲。寸心修未了，长命欲何为。坐卧身多倦，经行骨渐疲。分明说此苦，珍重竺乾师。莫问野腾腾，劳形已不能。殷勤无上士，珍重有名僧。坐觉心心默，行思步步冰。终归石房里，一点夜深灯。
荆州新秋病起杂题一十五首。病起见图画:病起见图画，云门兴似饶。衲衣棕笠重，嵩岳华山遥。命在斋犹赴，刀闲发尽雕。秋光渐轻健，欲去倚江桥。
荆州新秋病起杂题一十五首。病起见庭石:病起见庭石，岂知经夏眠。不能资药价，空自作苔钱。翠忆蓝光底，青思瀑影边。岩僧应笑我，细碎种阶前。
荆州新秋病起杂题一十五首。病起见闲云:病起见闲云，空中聚又分。滞留堪笑我，舒卷不如君。触石终无迹，从风或有闻。仙山足鸾凤，归去自同群。
夜坐闻雪寄所知:初宵飞霰急，竹树洒干轻。不是知音者，难教爱此声。渐凌孤烛白，偏激苦心清。堪笑同文友，忘眠坐到明。
欲游龙山鹿苑有作:龙山门不远，鹿苑路非遥。合逐闲身去，何须待客招。年华残两鬓，筋骨倦长宵。闻说峰前寺，新修白石桥。
送人游武陵湘中:为子歌行乐，西南入武陵。风烟无战士，宾榻有吟僧。山绕军城叠，江临寺阁层。遍寻幽胜了，湘水泛清澄。
夏日作:燕雀语相和，风池满芰荷。可惊成事晚，殊喜得闲多。竹众凉欺水，苔繁绿胜莎。无惭孤圣代，赋咏有诗歌。
题张氏池亭:树石丛丛别，诗家趣向幽。有时闲客散，始觉细泉流。蝶到琴棋畔，花过岛屿头。月明红藕上，应见白龟游。
送人南游:且听吟赠远，君此去蒙州。瘴国频闻说，边鸿亦不游。蛮花藏孔雀，野石乱犀牛。到彼谁相慰，知音有郡侯。
寄怀西蟾师弟:万里八九月，一身西北风。自从相示后，长记在吟中。见说南游远，堪怀我姓同。江边忽得信，回到岳门东。
寄西川惠光大师昙域:禅月有名子，相知面未曾。笔精垂壁溜，诗涩滴杉冰。蜀国从栖泊，芜城几废兴。忆归应寄梦，东北过金陵。
忆别匡山寄彭泽乾昼上人:忆别匡山日，无端是远游。却回看五老，翻悔上孤舟。蹭蹬三千里，蹉跎二十秋。近来空寄梦，时到虎溪头。
舟中晚望祝融峰:天际卓寒青，舟中望晚晴。十年关梦寐，此日向峥嵘。巨石凌空黑，飞泉照夜明。终当蹑孤顶，坐看白云生。
岳中寄殷处士:出岳与入岳，前题继后题。遍寻僧壁上，多在雁峰西。近说游江寺，将谁话石梯。相思立高巘，山下草萋萋。
寄阳岐西峰僧:西峰残照东，瀑布洒冥鸿。闲忆高窗外，秋晴万里空。藤阴藏石磴，衣毳落杉风。日有谁来觅，层层鸟道中。
秋兴:所见背时情，闲行亦独行。晚凉思水石，危阁望峥嵘。雨外残云片，风中乱叶声。旧山吟友在，相忆梦应清。
喻吟:日用是何专，吟疲即坐禅。此生还可喜，馀事不相便。头白无邪里，魂清有象先。江花与芳草，莫染我情田。
寄山中诸友:自归城里寺，长忆宿山门。终夜冥心客，诸峰叫月猿。岚光生眼力，泉滴爽吟魂。只待游方遍，还来扫树根。
赴郑谷郎中招游龙兴观读题诗板谒七真仪像因有十八韵:何处陪游胜，龙兴古观时。诗悬大雅作，殿礼七真仪。远继周南美，弥旌拱北思。雄方垂朴略，后辈仰箴规。对坐茵花暖，偕行藓阵隳。僧绦初学结，朝服久慵披。到处琴棋傍，登楼笔砚随。论禅忘视听，谭老极希夷。照日江光远，遮轩桧影欹。触鞋松子响，窥立鹤雏痴。始贵茶巡爽，终怜酒散迟。放怀还把杖，憩石或支颐。眺远凝清眄，吟高动白髭。风鹏心不小，蒿雀志徒卑。顾我专无作，于身忘有为。叨因五字解，每忝重言期。舍此应休也，何人更赏之。淹留仙境晚，回骑雪风吹。
蔷薇:根本似玫瑰，繁英夹刂外开。香高丛有架，红落地多苔。去住闲人看，晴明远蝶来。牡丹先几日，销歇向尘埃。
匡山寓居栖公:外物尽已外，闲游且自由。好山逢过夏，无事住经秋。树影残阳寺，茶香古石楼。何时定休讲，归漱虎溪流。
看水:范蠡东浮阔，灵均北泛长。谁知远烟浪，别有好思量。故国门前急，天涯照里忙。难收上楼兴，渺漫正斜阳。
喜z6公自武陵至:已尽沧浪兴，还思相楚行。鬓全无旧黑，诗别有新清。暂憩临寒水，时来扣静荆。囊中有灵药，终不献公卿。
送相里秀才自京至却回:夷门诗客至，楚寺闭萧骚。老病语言涩，少年风韵高。难于寻阆岛，险甚涉云涛。珍重西归去，无忘役思劳。
送冰禅再往湖中:行心宁肯住，南去与谁群。碧落高空处，清秋一片云。穿林瓶影灭，背雨锡声分。应笑游方久，龙钟楚水濆。
喜表公往楚王城:已闻人舍地，结构旧基平。一面湖光白，邻家竹影清。应难寻辇道，空说是王城。谁信兴亡迹，今来有磬声。
春雪初晴喜友生至:数日不见日，飘飘势忽开。虽无忙事出，还有故人来。已尽南檐滴，仍残北牖堆。明朝望平远，相约在春台。
残春连雨中偶作怀故人:南邻阻杖藜，屐齿绕床泥。漠漠门长掩，迟迟日又西。不知何兴味，更有好诗题。还忆东林否，行苔傍虎溪。
怀巴陵旧游:洞庭云梦秋，空碧共悠悠。孟子狂题后，何人更倚楼。日西来远棹，风外见平流。终欲重寻去，僧窗古岸头。
游谷山寺:城里寻常见碧棱，水边朝暮送归僧。数峰云脚垂平地，一径松声彻上层。寒涧不生浮世物，阴崖犹积去年冰。此身有底难抛事，时复携筇信步登。
送泰禅师归南岳:石龛闲锁白猿边，归去程途半在船。林簇晓霜离水寺，路穿新烧入山泉。已寻岚壁临空尽，却看星辰向地悬。有兴寄题红叶上，不妨收拾别为编。
山中寄凝密大师兄弟:一炉薪尽室空然，万象何妨在眼前。时有兴来还觅句，已无心去即安禅。山门影落秋风树，水国光凝夕照天。借问荀家兄弟内，八龙头角让谁先。
寄道林寺诸友:吟兴终依异境长，旧游时入静思量。江声里过东西寺，树影中行上下方。春色湿僧巾屦腻，松花沾鹤骨毛香。老来何计重归去，千里重湖浪渺茫。
荆门病中雨后书怀寄幕中知己:病根翻作忆山劳，一雨聊堪浣郁陶。心白未能忘水月，眼青独得见秋毫。蝉声晚簇枝枝急，云影晴分片片高。还忆赤松兄弟否，别来应见鹤衣毛。
寄谷山长老:游遍名山祖遍寻，却来尘世浑光阴。肯将的的吾师意，拟付茫茫弟子心。岂有虚空遮道眼，不妨文字问知音。沧浪万顷三更月，天上何如水底深。
寄黄晖处士:蒙氏艺传黄氏子，独闻相继得名高。锋铓妙夺金鸡距，纤利精分玉兔毫。濡染只应亲赋咏，风流不称近方刀。何妨寄我临池兴，忍使江淹役梦劳。
答崔校书:雪色衫衣绝点尘，明知富贵是浮云。不随喧滑迷真性，何用潺湲洗污闻。北阙会抛红陂騀，东林社忆白氛氲。清吟有兴频相示，欲得多惭蠹蚀文。
韶阳微公:曲江晴影石千株，吾子思归梦断初。有信北来山叠叠，无言南去雨疏疏。祖师门接园林路，丞相家同井邑居。闲野老身留得否，相招多是秀才书。
静院:花院相重点破苔，谁心肯此话心灰。好风时傍疏篁起，幽鸟晚从何处来。笔砚兴狂师沈谢，香灯魂断忆宗雷。浮生已问空王了，箭急光阴一任催。
送白处士游峨嵋:闲身谁道是羁游，西指峨嵋碧顶头。琴鹤几程随客棹，风霜何处宿龙湫。寻僧石磴临天井，劚药秋崖倒瀑流。莫为寰瀛多事在，客星相逐不回休。
怀金陵知旧:海门相别住荆门，六度秋光两鬓根。万象倒心难盖口，一生无事可伤魂。石头城外青山叠，北固窗前白浪翻。尽是共游题版处，有谁惆怅拂苔痕。
喜得自牧上人书:吴都使者泛惊涛，灵一传书慰毳袍。别兴偶随云水远，知音本自国风高。身依闲淡中销日，发向清凉处落刀。闻著括囊新集了，拟教谁与序离骚。
送刘秀才归桑水宁觐:归和初喜戢戈矛，乍捧乡书感去留。雁序分飞离汉口，鴒原骞翥在鳌头。家邻紫塞仍千里，路过黄河更几州。应到高堂问安后，却携文入帝京游。
夏日寓居寄友人:北游兵阻复南还，因寄荆州病掩关。日月坐销江上寺，清凉魂断剡中山。披缁影迹堪藏拙，出世身心合向闲。多谢扶风大君子，相思时到寂寥间。
送朱侍御自洛阳归阆州宁觐:寻常西望故园时，几处魂随落照飞。客路旧萦秦甸出，乡程今绕汉阳归。已过巫峡沈青霭，忽认峨嵋在翠微。从此倚门休望断，交亲喜换老莱衣。
江寺春残寄幕中知己二首:谁遣西来负岳云，自由归去竟何因。山龛薜荔应残雪，江寺玫瑰又度春。早岁便师无学士，临年却作有为人。何妨夜醮时相忆，伴醉佯狂笑老身。社莲惭与幕莲同，岳寺萧条俭府雄。冷淡独开香火里，殷妍行列绮罗中。秋加玉露何伤白，夜醉金缸不那红。闲忆遗民此心地，一般无染喻真空。
寄玉泉实仁上人:往岁曾寻圣迹时，树边三绕礼吾师。敢望护法将军记，且喜焚香弟子知。后会未期心的的，前峰欲下步迟迟。今来老劣难行甚，空寂无缘但寄诗。
中春感兴:春风日日雨时时，寒力潜从暖势衰。一气不言含有象，万灵何处谢无私。诗通物理行堪掇，道合天机坐可窥。应是正人持造化，尽驱幽细入垆锤。
寄倪署郎中:风雨冥冥春闇移，红残绿满海棠枝。帝乡久别江乡住，椿笋何如樱笋时。海内擅名君作赋，林间外学我为诗。近闻南国升南省，应笑无机老病师。
山中春怀:心魂役役不曾归，万象相牵向极微。所得或忧逢郢刃，凡言皆欲夺天机。游深晚谷香充鼻，坐苦春松粉满衣。何物不为狼藉境，桃花和雨更霏霏。
寄郑谷郎中:上国谁传消息过，醉眠醒坐对嵯峨。身离道士衣裳少，笔答禅师句偈多。南岸郡钟凉度枕，西斋竹露冷沾莎。还应笑我降心外，惹得诗魔助佛魔。
寄萍乡唐禀正字:新书声价满皇都，高卧林中更起无。春兴酒香薰肺腑，夜吟云气湿髭须。同登水阁僧皆别，共上渔船鹤亦孤。长忆前年送行处，洞门残日照菖蒲。
塘上闲作:闲行闲坐藉莎烟，此兴堪思二古贤。陶靖节居彭泽畔，贺知章在镜池边。鸳鸯著对能飞绣，菡萏成群不语仙。形影腾腾夕阳里，数峰危翠滴渔船。
送人自蜀回南游:锦水东浮情尚郁，湘波南泛思何长。蜀魂巴狖悲残夜，越鸟燕鸿叫夕阳。烟月几般为客路，林泉四绝是吾乡。寻幽必有僧相指，宋杜题诗近旧房。
自贻:心中身外更何猜，坐石看云养圣胎。名在好诗谁逐去，迹依闲处自归来。时添瀑布新瓶水，旋换旃檀旧印灰。晴出寺门惊往事，古松千尺半苍苔。
行次宜春寄湘西诸友:幸无名利路相迷，双履寻山上柏梯。衣钵祖辞梅岭外，香灯社别橘洲西。云中石壁青侵汉，树下苔钱绿绕溪。我爱远游君爱住，此心他约与谁携。
咏怀寄知己:已得浮生到老闲，且将新句拟玄关。自知清兴来无尽，谁道淳风去不还。三百正声传世后，五千真理在人间。此心终待相逢说，时复登楼看暮山。
春晴感兴:连旬阴翳晓来晴，水满圆塘照日明。岸草短长边过客，江花红白里啼莺。野无征战时堪望，山有楼台暖好行。桑柘依依禾黍绿，可怜归去是张衡。
怀匡阜:荆州连岁滞游方，拄杖尘封六尺光。洗面有香思石溜，冥心无挠忆山床。闲机但愧时机速，静论须惭世论长。昨夜分明梦归去，薜萝幽径绕禅房。
静坐:绳床欹坐任崩颓，双眼醒醒闭复开。日月更无闲里过，风骚时有静中来。天真自得生难舍，世幻谁惊死不回。何处堪投此踪迹，水边晴去上高台。
寄湘中诸友:碧云诸友尽黄眸，石点花飞更说无。岚翠湿衣松接院，芙蓉薰面寺临湖。沃洲高卧心何僻，匡社长禅兴亦孤。争似楚王文物国，金镳紫绶让前途。
答无愿上人书:郑生驱蹇岘山回，传得安公好信来。千里阻修俱老骨，八行重叠慰寒灰。春残桃李犹开户，雪满松杉始上台。必有南游山水兴，汉江平稳好浮杯。
怀巴陵:垂白堪思大乱前，薄游曾驻洞庭边。寻僧古寺沿沙岸，倚杖残阳落水天。兰蕊蔫菸骚客庙，烟波晴阔钓师船。此时欲买君山住，懒就商人乞个钱。
渚宫谢杨秀才自嵩山相访:嵩峰有客远相寻，尘满麻衣袖苦吟。花尽草长方闭户，道孤身老正伤心。红堆落日云千仞，碧撼凉风竹一林。惆怅雅声消歇去，喜君聊此暂披襟。
寄吴国知旧:淮甸当年忆旅游，衲衣棕笠外何求。城中古巷寻诗客，桥上残阳背酒楼。晴色水云天合影，晚声名利市争头。可怜王化融融里，惆怅无僧似惠休。
喜彬上人见访:高吟欲继沃州师，千里相寻问课虚。残腊江山行尽处，满衣风雪到闲居。携来律韵清何甚，趣入幽微旨不疏。莫惜天机细捶琢，他时终可拟芙蕖。
荆州新秋寺居写怀诗五首上南平王:竹如翡翠侵帘影，苔学琉璃布地纹。高卧更无如此乐，远游何必爱他云。闲听谢脁吟为政，静看萧何坐致君。只恐老身衰朽速，他年不得颂鸿勋。井梧黄落暮蝉清，久驻金台但暗惊。事佛未怜诸弟子，谈空争动上公卿。合归鸟外藏幽迹，敢向人前认好名。满印白檀灯一盏，可能酬谢得聪明。金汤里面境何求，宝殿东边院最幽。栽种已添新竹影，画图兼列远山秋。形容岂合亲公子，章句争堪狎士流。虚负岷峨老僧约，年年雪水下汀洲。汉江西岸蜀江东，六稔安禅教化中。托迹幸将王粲别，归心宁与子山同。尊罍岂识曹参酒，宾客还亲宋玉风。又见去年三五夕，一轮寒魄破烟空。石龛闲锁旧居峰，何事膺门岁月重。五七诗中叨见遇，三千客外许疏慵。迎凉蟋蟀喧闲思，积雨莓苔没屐踪。会待英雄启金口，却教担锡入云松。
寄吴国西供奉:别来相忆梦多迷，君住东朝我楚西。瑶阙合陪龙象位，春山休记鹧鸪啼。承恩位与千官别，应制才将十子齐。几笑远公慵送客，殷勤只到寺前溪。
送吴先辈赴京:烟霄已遂明经第，江汉重来问苦吟。托兴偶凭风月远，忘机终在寂寥深。千篇未听常徒口，一字须防作者心。此日与君聊话别，老身难约更相寻。
荆门暮冬与节公话别:漳河湘岸柳关头，离别相逢四十秋。我忆黄梅梦南国，君怀明主去东周。几程霜雪经残腊，何处封疆过旧游。好及春风承帝泽，莫忘衰朽卧林丘。
荆州寄贯微上人:旧斋休忆对松关，各在王侯顾遇间。命服已沾天渥泽，衲衣犹拥祖斓斑。相思莫救烧心火，留滞难移压脑山。得失两途俱不是，笑他高卧碧孱颜。
送休师归长沙宁觐:高堂亲老本师存，多难长悬两处魂。已说战尘消汉口，便随征棹别荆门。晴吟野阔无耕地，晚宿湾深有钓村。他日更思衰老否，七年相伴琢诗言。
暮游岳麓寺:寺楼高出碧崖棱，城里谁知在上层。初雪洒来乔木暝，远禽飞过大江澄。闲消不睡怜长夜，静照无言谢一灯。回首何边是空地，四村桑麦遍丘陵。
林下留别道友:住亦无依去是闲，何心终恋此林间。片云孤鹤东西路，四海九州多少山。静坐趁凉移树影，兴随题处著苔斑。秋来洗浣行衣了，还尔邻僧旧竹关。
乱后江西过孙鲂旧居因寄:旧游重到倍悲凉，吟忆同人倚寺墙。何处暮蝉喧逆旅，此中山鸟噪垂杨。寰区有主权兵器，风月无人掌桂香。欲寄此心空北望，塞鸿天末失归行。
宜春江上寄仰山长老二首:水隔孤城城隔山，水边时望忆师闲。清泉白日中峰上，落日半空栖鸟还。云影触衣分朵朵，雨声吹磬散潺潺。传心莫学罗浮去，后辈思量待扣关。雨晴天半碧光流，影倒残阳湿郡楼。绝顶有人经劫在，浮生无客暂时游。窗开万壑春泉乱，塔锁孤灯万木稠。欲为吾师拂衣去，白云红叶又新秋。
寄居道林寺作:岚湿南朝殿塔寒，此中因得谢尘寰。已同庭树千株老，未负溪云一片闲。石镜旧游临皎洁，岳莲曾上彻孱颜。如今衰飒成多病，黄叶风前昼掩关。
沙鸥:暖傍渔船睡不惊，可怜孤洁似华亭。晚来湾浦冲平碧，晴过汀洲拂浅青。翡翠静中修羽翼，鸳鸯闲处事仪形。何如飞入汉宫里，留与兴亡作典经。
荆门疾中喜谢尊师自南岳来、相里秀才自京至:闲堂昼卧眼初开，强起徐行绕砌苔。鹤氅人从衡岳至，鹑衣客自洛阳来。坐闻邻树栖幽鸟，吟觉江云发早雷。西笑东游此相别，两途消息待谁回。
吟兴自述:前习都由未尽空，生知雅学妙难穷。一千首出悲哀外，五十年销雪月中。兴去不妨归静虑，情来何止发真风。曾无一字干声利，岂愧操心负至公。
送谢尊师自南岳出入京:曾听鹿鸣逢世乱，因披羽服隐衡阳。几多事隔丹霄兴，三十年成两鬓霜。芝朮未甘销勇气，风骚无那激刚肠。中朝旧有知音在，可是悠悠入帝乡。
城中晚夏思山:葛衣沾汗功虽健，纸扇摇风力甚卑。苦热恨无行脚处，微凉喜到立秋时。竹轩静看蜘蛛挂，莎径闲听蟋蟀移。天外有山归即是，岂同游子暮何之。
寄体休:南州君去为寻医，病色应除似旧时。久别莫忘庐阜约，却来须有洞庭诗。金陵往岁同窥井，岘首前秋共读碑。两处山河见兴废，相思更切卧云期。
寄怀钟陵旧游因寄知己:洗井僧来说旧游，西江东岸是城楼。昔年淹迹因王化，长日凭栏看水流。真观上人栖树石，陈陶处士在林丘。终拖老病重寻去，得到匡庐死便休。
怀武陵因寄幕中韩先辈、何从事:武陵嘉致迹多幽，每见图经恨白头。溪浪碧通何处去，桃花红过郡前流。常闻相幕鸳鸿兴，日向神仙洞府游。凿井耕田人在否，如今天子正征搜。
送僧归洛中:赤日彤霞照晚坡，东州道路兴如何。蝉离楚柳鸣犹少，叶到嵩云落渐多。海内自为闲去住，关头谁问旧经过。叮咛与访春山寺，白乐天真在也么。
仙掌:峭形寒倚夕阳天，毛女莲花翠影连。云外自为高出手，人间谁合斗挥拳。鹤抛青汉来岩桧，僧隔黄河望顶烟。晴露红霞长满掌，只应栖托是神仙。
送禅者游南岳:忽随南棹去衡阳，谁住江边树下房。尘梦是非都觉了，野云心地更何妨。渐临瀑布听猿思，却背岣嵝有雁行。想到中峰上层寺，石窗秋霁见潇湘。
闻道林诸友尝茶因有寄:枪旗冉冉绿丛园，谷雨初晴叫杜鹃。摘带岳华蒸晓露，碾和松粉煮春泉。高人梦惜藏岩里，白硾封题寄火前。应念苦吟耽睡起，不堪无过夕阳天。
将归旧山留别错公:旧峰前昨下来时，白石丛丛间紫薇。章句不堪歌有道，溪山只合退无机。云含暧态晴犹在，鹤养闲神昼不飞。欲去更思过丈室，二年频此揖清晖。
庚午岁九日作:门底秋苔嫩似蓝，此中消息兴何堪。乱离偷过九月九，头尾算来三十三。云影半晴开梦泽，菊花微暖傍江潭。故人今日在不在，胡雁背风飞向南。
梓栗杖送人:禅家何物赠分襟，只有天台杖一寻。拄去客归青洛远，采来僧入白云深。游山曾把探龙穴，出世期将指佛心。此日江边赠君后，却携筇杖向东林。
寄朗陵二禅友:潇湘曾宿话诗评，荆楚连秋阻野情。金锡罢游双鬓白，铁盂终守一斋清。篇章老欲齐高手，风月闲思到极精。南望山门石何处，沧浪云梦浸天横。
湘中春兴:雨歇江明苑树干，物妍时泰恣游盘。更无轻翠胜杨柳，尽觉浓华在牡丹。终日去还抛寂寞，绕池回却凭栏干。红芳片片由青帝，忍向西园看落残。
送错公、栖公南游:洪偃汤休道不殊，高帆共载兴何俱。北京丧乱离丹凤，南国烟花入鹧鸪。明月团圆临桂水，白云重叠起苍梧。威仪本是朝天士，暂向辽荒住得无。
寄南岳诸道友:南望衡阳积瘴开，去年曾踏雪游回。谩为楚客蹉跎过，却是边鸿的当来。乳窦孤明含海日，石桥危滑长春苔。终寻十八高人去，共坐苍崖养圣胎。
溪居寓言:秋蔬数垄傍潺湲，颇觉生涯异俗缘。诗兴难穷花草外，野情何限水云边。虫声绕屋无人语，月影当松有鹤眠。寄向东溪老樵道，莫催丹桂博青钱。
酬庐山张处士:发枯身老任浮沉，懒泥秋风更役吟。新事向人堪结舌，旧诗开卷但伤心。苔床卧忆泉声绕，麻履行思树影深。终谢柴桑与彭泽，醉游闲访入东林。
送王处士游蜀:又挂寒帆向锦川，木兰舟里过残年。自修姹姹炉中物，拟作飘飘水上仙。三峡浪喧明月夜，万州山到夕阳天。来年的有荆南信，回札应缄十色笺。
怀金陵李推官僧自牧:秣陵长忆共吟游，儒释风骚道上流。莲幕少年轻谢脁，雪山真子鄙汤休。也应有作怀清苦，莫谓无心过白头。欲附别来千万意，病身初起向残秋。
寄寻萍公:闻在湓城多寄住，随时谈笑浑尘埃。孤峰恐忆便归去，浮世要看还下来。万顷野烟春雨断，九条寒浪晚窗开。虎溪桥上龙潭寺，曾此相寻踏雪回。
得李推官近寄怀:荆门前岁使乎回，求得星郎近制来。连日借吟终不已，一灯忘寝又重开。秋风漫作牵情赋，春草真为入梦才。堪笑陈宫诸狎客，当时空有个追陪。
忆东林因送二生归:好向东林度此生，半天山脚寺门平。红霞嶂底潺潺色，清夜房前瑟瑟声。偶别十年成瞬息，欲来千里阻刀兵。可怜二子同归兴，南国烟花路好行。
寄武陵贯微上人二首:知泛沧浪棹未还，西峰房锁夜潺潺。春陪相府游仙洞，雪共宾寮对玉山。诗里几添新菡萏，衲痕应换旧斓斑。莫忘一句曹溪妙，堪塞孙孙骋度关。吴头东面楚西边，云接苍梧水浸天。两地别离身已老，一言相合道休传。风骚妙欲凌春草，踪迹闲思绕岳莲。不是傲他名利世，吾师本在雪山巅。
谢西川昙域大师玉箸篆书:玉箸真文久不兴，李斯传到李阳冰。正悲千载无来者，果见僧中有个僧。
寄怀曾口寺文英大师:著紫袈裟名已贵，吟红菡萏价兼高。秋风曾忆西游处，门对平湖满白涛。
读李白集:竭云涛，刳巨鳌，搜括造化空牢牢。冥心入海海神怖，骊龙不敢为珠主。人间物象不供取，饱饮游神向悬圃。锵金铿玉千馀篇，脍吞炙嚼人口传。须知一一丈夫气，不是绮罗儿女言。
石竹花:石竹花开照庭石，红藓自禀离宫色。一枝两枝初笑风，猩猩血泼低低丛。常嗟世眼无真鉴，却被丹青苦相陷。谁为根寻造化功，为君吐出淳元胆。白日当午方盛开，彤霞灼灼临池台。繁香浓艳如未已，粉蝶游蜂狂欲死。
渔父:夜钓洞庭月，朝醉巴陵市。却归君山下，鱼龙窟边睡。生涯在何处，白浪千万里。曾笑楚臣迷，苍黄汨罗水。
采莲曲:越溪女，越江莲。齐菡萏，双婵娟。嬉游向何处，采摘且同船。浩唱发容与，清波生漪连。时逢岛屿泊，几共鸳鸯眠。襟袖既盈溢，馨香亦相传。薄暮归去来，苎萝生碧烟。
灵松歌:灵松灵松，是何根株。盘擗枝干，与群木殊。世眼争知苍翠容，薜萝遮体深朦胧。先秋瑟瑟生谷风，青阴倒卓寒潭中。八月天威行肃杀，万木凋零向霜雪。唯有此松高下枝，一枝枝在无摧折。痴冻顽冰如铁坚，重重锁到槎牙颠。老鳞枯节相把捉，踉跄立在青崖前。有时深洞兴雷雹，飞电绕身光闪烁。乍似苍龙惊起时，攫雾穿云欲腾跃。夜深山月照高枝，疏影细落莓苔矶。千年朽枿魍魉出，一株寒韵锵琉璃。安得良工妙图雘，写将偃蹇悬烟阁。飞瀑声中战岁寒，红霞影里擎萧索。
谢徽上人见惠二龙障子，以短歌酬之:我见苏州昆山金城中，金城柱上有二龙。老僧相传道是僧繇手，寻常入海共龙斗。又闻蜀国玉局观有孙遇迹，盘屈身长八十尺。游人争看不敢近，头觑寒泉万丈碧。近有五羊徽上人，闲工小笔得意新。画龙不夸头角及须鳞，只求筋骨与精神。徽上人，真艺者。惠我双龙不言价，等闲不敢将悬挂。恐是叶公好假龙，及见真龙却惊怕。
送人往长沙:荆门归路指湖南，千里风帆兴可谙。好听鹧鸪啼雨处，木兰舟晚泊春潭。
寄山中叟:青泉碧树夏风凉，紫蕨红粳午爨香。应笑晨持一盂苦，腥膻市里叫家常。
与节供奉大德游京口寺留题:柳岸晴缘十里来，水边精舍绝尘埃。煮茶尝摘兴何极，直至残阳未欲回。
送惠空北游:君向岘山游圣境，我将何以记多才。叮咛堕泪碑前过，写取斯文寄我来。
寄怀归州马判官:三年为倅兴何长，归计应多事少忙。又见秋风霜裛树，满山椒熟水云香。
折杨柳词四首:凤楼高映绿阴阴，凝重多含雨露深。莫谓一枝柔软力，几曾牵破别离心。馆娃宫畔响廊前，依托吴王养翠烟。剑去国亡台殿毁，却随红树噪秋蝉。秾低似中陶潜酒，软极如伤宋玉风。多谢将军绕营种，翠中闲卓战旗红。高僧爱惜遮江寺，游子伤残露野桥。争似著行垂上苑，碧桃红杏对摇摇。
戒小师:不肯吟诗不听经，禅宗异岳懒游行。他年白首当人问，将底言谈对后生。
送高丽二僧南游:日边乡井别年深，中国灵踪欲遍寻。何处碧山逢长老，分明认取祖师心。
送僧归日本:日东来向日西游，一钵闲寻遍九州。却忆鸡林本师寺，欲归还待海风秋。
红蔷薇花:晴日当楼晓香歇，锦带盘空欲成结。莺声渐老柳飞时，狂风吹落猩猩血。
句:春晴游寺客，花落闭门僧。香传天下口，□贵火前名。角开香满室，炉动绿凝铛。园林将向夕，风雨更吹花。相思坐溪石，□□□山风。夕照背高台，残钟残角催。五老峰前相见时，两无言语各扬眉。高人爱惜藏岩里，白垂瓦封题寄火前。
言兴:矻矻被吟牵，因师贾浪仙。江山风月处，一十二三年。雅颂在于此，浮华致那边。犹惭功未至，谩道近千篇。
紫阁隐者:天高紫阁侵，隐者信沈沈。道长年兼长，云深草复深。如非禅客见，即是猎人寻。北笑长安道，埃尘古到今。
与王嵩隐:一生吟兴僻，方见业精微。事若终难得，乡应不易归。乱收西日叶，双掩北风扉。合国诸卿相，皆曾着布衣。
寄刘逸士:无愁无累者，偶向市朝游。此后乘孤艇，依前入乱流。高眠歌圣日，下钓坐清秋。道不离方寸，而能混俗求。
早春送人归岳阳:久食主人鱼，春来复旧居。远无千里浪，轻有半船书。过片晴云淡，消残暮雪虚。岳阳多异境，搜思勿令疏。
送徐道人东游:长安人扰扰，独自有闲心。海上山中去，风前月下吟。引猿秋果熟，藏鹤晓云深。易姓更名数，难教弟子寻。
怀智栖上人:临水登山自有期，不同游子暮何之。闲眠默坐身堪赏，已去还来事可知。林鸟隔云飞一饷，草虫和雨叫多时。思君最易令人老，倚槛空吟所寄诗。
峡中酬荆南郑准:山斋西向蜀江濆，四载安居复有群。风雁势高犹可见，雪猿声苦不堪闻。新诗写出难胜宝，破衲披行却类云。每喜溯流宾客说，元瑜刀笔润雄军。
将欲再游荆渚留辞岐下司徒:竹锡铜瓶配衲衣，殷公楼畔偶然离。白莲几看从开日，明月长吟到落时。活计本无桑柘润，疏慵寻有水云资。今朝回去精神别，为得头厅宰相诗。
赠村公:纟由衣木突此乡尊，白尽须眉眼未昏。醉舞神筵随鼓笛，闲歌圣代和儿孙。黍苗一顷垂秋日，茅栋三间映古原。也笑长安名利处，红尘半是马蹄翻。
送人归乡:多才与命违，末路忆柴扉。白发何人问，青山一剑归。晴烟独鸟没，野渡乱花飞。寂寞长亭外，依然空落晖。
庾楼:郡楼名甚远，几换见楼人。庾亮魂应在，清风到白蘋。晴轩分楚汉，夜酒揖星辰。何必匡山上，独言无世尘。
赠秀才:筠阳多胜致，夫子纵游遨。凤鸟瑞不见，鲈鱼价转高。门开沙觜静，船系树根牢。谁解伊人趣，村沽对郁陶。
句:喜鱼在深处，幽鸟立多时。菖蒲花不艳，鸲鹆性多灵。盘中是祥瑞，天下恰炎蒸。待暖还须去，门前有路岐。春雨无高下，花枝有短长。老负峨眉月，闲看云水心。
短歌行:蟾光堪自笑，浮世懒思量。身得几时活，眼开终日忙。千门无寿药，一镜有愁霜。早向尘埃外，光阴任短长。
游边:边云四顾浓，饥马嗅枯丛。万里八九月，一身西北风。偷营天正黑，战地雪多红。昨夜东归梦，桃花暖色中。
怀齐己:鬓髯秋景两苍苍，静对茅斋一炷香。病后身心俱澹泊，老来朋友半凋伤。峨眉山色侵云直，巫峡滩声入夜长。犹喜深交有支遁，时时音信到松房。
送僧游西域:一盂兼一锡，只此度流沙。野性虽为客，禅心即是家。寺披云峤雪，路入晓天霞。自说游诸国，回应岁月赊。
远烟:霭霭前山上，凝光满薜萝。高风吹不尽，远树得偏多。翠与晴云合，轻将淑气和。正堪流野目，朱阁意如何。
宿岳阳开元寺:竟夕凭虚槛，何当兴叹频。往来人自老，今古月常新。风逆沈鱼唱，松疏露鹤身。无眠钟又动，几客在迷津。
雪中送人北游:然知心去速，其奈雪飞频。莫喜无危道，虽平更陷人。远郊光接汉，旷野色通秦。此去迢遥极，却回应过春。
东林寺:欲去不忍去，徘徊吟绕廊。水光秋澹荡，僧好语寻常。碑古苔文叠，山晴钟韵长。翻思南岳上，欠此白莲香。
喜僧友到:十年消息断，空使梦烟萝。嵩岳几时下，洞庭何日过。瓶干离涧久，衲坏卧云多。意欲相留住，游方肯舍么。
江上秋志:到来江上久，谁念旅游心。故国无秋信，邻家有暮砧。坐遥翻不睡，愁极却成吟。即恐髭连鬓，还为白所侵。
初冬旅舍早怀:枕上角声微，离情未息机。梦回三楚寺，寒入五更衣。月没栖禽动，霜晴冻叶飞。自惭行役早，深与道相违。
赋得闻晓莺啼:卷帘清梦后，芳树引流莺。隔叶传春意，穿花送晓声。未调云路翼，空负桂枝情。莫尽关关兴，羁愁正厌生。
和御制游慈恩寺:慈恩寺沙门皇风扇祇树，至德茂禅林。仙华曜日彩，神幡曳远阴。绮殿笼霞影，飞阁出云心。细草希慈泽，恩光重更深。
句:吟中双鬓白，笑里一生贫。
句:晴看汉水广，秋觉岘山高。
醉吟三首:去岁无田种，今春乏酒材。从他花鸟笑，佯醉卧楼台。下调无人睬，高心又被瞋。不知时俗意，教我若为人。入市非求利，过朝不为名。有时随俗物，相伴且营营。
游仙二十四首:启册观往载，摇怀考今情。终古已寂寂，举世何营营。悟彼众仙妙，超然含至精。凝神契冲玄，化服凌太清。心同宇宙广，体合云霞轻。翔风吹羽盖，庆霄拂霓旌。龙驾朝紫微，后天保令名。岂如寰中士，轩冕矜暂荣。鸾凤栖瑶林，雕鹗集平楚。饮啄本殊好，翱翔终异所。吾方遗喧嚣，立节慕高举。解兹区中恋，结彼霄外侣。谁谓天路遐，感通自无阻。愍俗从迁谢，寻仙去沦没。三元有真人，与我生道骨。凌晨吸丹景，入夜饮黄月。百关弥调畅，方寸益清越。栖神合虚无，洞览周恍惚。不觉随玉皇，焚香诣金阙。西龟初定箓，东华已校名。三官无遗谴，七祖升云輧。体妙尘累隔，心微玄化并。一朝出天地，亿载犹童婴。使我齐浩劫，萧萧宴玉清。怡神在灵府，皎皎含清澄。仙经不吾欺，轻举信有征。畴昔希道念，而今果天矜。岂非阴功著，乃致白日升。焉用过洞府，吾其越朱陵。高真诚寥邈，道合不我遗。孰谓姑射远，神人可同嬉。结驾从之游，飘飘出天垂。不理人自化，神凝物无疵。因知至精感，足以和四时。碧海广无际，三山高不极。金台罗中天，羽客恣游息。霞液朝可饮，虹芝晚堪食。啸歌自忘心，腾举宁假翼。保寿同三光，安能纪千亿。将过太帝宫，暂诣扶桑处。真童已相迓，为我清宿雾。海若宁洪涛，羲和止奔驭。五云结层阁，八景动飞舆。青霞正可挹，丹椹时一遇。留我宴玉堂，归轩不令遽。欲超洞阳界，试鉴丹极表。赤帝跃火龙，炎官控朱鸟。导我升绛府，长驱出天杪。阳灵赫重晖，四达何皎皎。为尔流飘风，群生遂无夭。予因诣金母，飞盖超西极。遂入素中天，停轮太蒙侧。若华拂流影，不使白日匿。倾曦复亭午，六合无暝色。道化随感迁，此理谁能测。九龙何蜿蜿，载我升云纲。临睨怀旧国，风尘混苍茫。依依远人寰，去去迩帝乡。上超星辰纪，下视日月光。倏已过太微，天居焕煌煌。停骖太仪侧，整服金阙前。肃肃承上帝，锵锵会群仙。鸿炉发灵香，广庑张钧天。玉醴洽中座，霞膏充四筵。良期无终极，俯仰移亿年。峻朗妙门辟，澄微真鉴通。琼林九霞上，金阁三天中。飞虬跃庆云，翔鹤抟灵风。郁彼玉京会，仙期六合同。予升至阳元，欲憩明霞馆。飘飘琼轮举，晔晔金景散。结虚成万有，高妙咸可玩。玉山郁嵯峨，琅海杳无岸。暂赏过千椿，遐龄谁复算。招携紫阳友，合宴玉清台。排景羽衣振，浮空云驾来。灵幡七曜动，琼障九光开。凤舞龙璈奏，虬轩殊未回。高升紫极上，宴此玄都岑。玉藻散奇香，琼柯流雅音。灵风生太漠，习习吹人襟。体混希微广，神凝空洞深。萧然宇宙外，自得乾坤心。晨登千仞岭，俯瞰四人居。原野间城邑，山河分里闾。眇彼埃尘中，争奔声利途。百龄宠辱尽，万事皆为虚。自昔无成功，安能与尔俱。将期驾云景，超迹升天衢。骨炼体弥清，鉴明尘已绝。恬夷宇宙泰，焕朗天光彻。羽服参烟霄，童颜皎冰雪。隐符千魔骇，鸣玉万帝悦。遂使区宇中，祅气永沦灭。朝逾弱水北，夕憩钟山顶。颛顼清玄宫，禺强扫幽境。烛龙发神曜，阴野弥焕炳。导达三气和，驱除六天静。玉楼互相晖，烟客何秀颖。一举流霞津，千年在俄顷。扬盖造辰极，乘烟游阆风。上元降玉闼，王母开琳宫。天人何济济，高会碧堂中。列侍奏云歌，真音满太空。千年紫柰熟，四劫灵瓜丰。斯乐异荒宴，陶陶殊未终。整驾辞五岳，排烟凌九霄。纷然太虚中，羽旆更相招。且盼蓬壶近，谁言昆阆遥。悠悠竟安适，仰赴三天朝。予招三清友，迥出九天上。挠挑绝漠中，差池遥相望。大空含常明，入外无隐障。鸾凤有逸翮，泠然恣飘飏。寥寥唯玄虚，至乐在神王。纵身太霞上，眇眇虚中浮。八威先启行，五老同我游。灵景何灼灼，祥风正寥寥。啸歌振长空，逸响清且柔。遨嬉无迹赏，顾眄皆真俦。不疾而自速，万天俄已周。返视太初先，与道冥至一。空洞凝真精，乃为虚中实。变通有常性，合散无定质。不行迅飞电，隐曜光白日。玄栖忘玄深，无得固无失。
览古十四首:圣人重周济，明道欲救时。孔席不暇暖，墨突何尝缁。兴言振颓纲，将以有所维。君臣恣淫惑，风俗日凋衰。三代业遽陨，七雄遂交驰。庶物坠涂炭，区中若棼丝。秦皇燎儒术，方册靡孑遗。大汉历五叶，斯文复崇推。乃验经籍道，与世同屯夷。弛张固天意，设教安能持。兴亡道之运，否泰理所全。奈何淳古风，既往不复旋。三皇已散朴，五帝初尚贤。王业与霸功，浮伪日以宣。忠诚及狙诈，淆混安可甄。余智入九霄，守愚沦重泉。永怀巢居时，感涕徒泫然。栋宇代巢穴，其来自三皇。迹生固为累，经始增百王。瑶台既灭夏，琼室复陨汤。覆车世不悟，秦氏兴阿房。继踵迷反正，汉家崇建章。力役弊万人，瑰奇殚八方。徇志仍未极，促龄已云亡。侈靡竟何在，荆榛生庙堂。闲居览前载，恻彼商与秦。所残必忠良，所宝皆凶嚚。昵谀方自圣，不悟祸灭身。箕子作周辅，孙通为汉臣。洪范及礼仪，后王用经纶。吾观采苓什，复感青蝇诗。谗佞乱忠孝，古今同所悲。奸邪起狡猾，骨肉相残夷。汉储殒江充，晋嗣灭骊姬。天性犹可间，君臣固其宜。子胥烹吴鼎，文种断越铍。屈原沈湘流，厥戚咸自贻。何不若范蠡，扁舟无还期。尝稽真仙道，清寂祛众烦。秦皇及汉武，焉得游其藩。情扰万机屑，位骄四海尊。既欲先宇宙，仍规后乾坤。崇高与久远，物莫能两存。矧乃恣所欲，荒淫伐灵根。金膏恃延期，玉色复动魂。征战穷外域，杀伤被中原。天鉴谅难诬，神理不可谖。安期返蓬莱，王母还昆仑。异术终莫告，悲哉竟何言。鲁侯祈政术，尼父从弃捐。汉主思英才，贾生被排迁。始皇重韩子，及睹乃不全。武帝爱相如，既征复忘贤。贵远世咸尔，贱今理共然。方知古来主，难以效当年。食其昔未偶，落魄为狂生。一朝君臣契，雄辩何纵横。运筹康汉业，凭轼下齐城。既以智所达，还为智所烹。岂若终贫贱，酣歌本无营。晁错抱远策，为君纳良规。削彼诸侯权，永用得所宜。奸臣负旧隙，乘衅谋相危。世主竟不辨，身戮宗且夷。汉景称钦明，滥罚犹如斯。比干与龙逢，残害何足悲。绛侯成大绩，赏厚位仍尊。一朝对狱吏，荣辱安可论。苏生佩六印，奕奕为殃源。主父食五鼎，昭昭成祸根。李斯佐二辟，巨衅钟其门。霍孟翼三后，伊戚及后昆。天人忌盈满，兹理固永存。方知得意者，何必乘朱轮。灭景栖远壑，弦歌对清樽。二疏返海滨，蒋诩归林园。萧洒去物累，此谋诚足敦。至人顺通塞，委命固无疵。吾观太史公，可谓识道规。留滞焉足愤，感怀殄生涯。吾叹龚夫子，秉义确不移。晦迹一何晚，天年夭当时。薰膏自销铄，楚老空余悲。达者贵量力，至人尚知几。京房洞幽赞，神奥咸发挥。如何嫉元恶，不悟祸所归。谋物暗谋已，谁言尔精微。玄元明知止，大雅尚保躬。茂先洽闻者，幽赜咸该通。弱年赋鹪鹩，可谓达养蒙。晚节希鸾鹄，长飞戾曾穹。知进不知退，遂令其道穷。伊昔辨福初，胡为迷祸终。方验嘉遁客，永贞天壤同。圣人垂大训，奥义不苟设。天道殃顽凶，神明祐懿哲。斯言犹影响，安得复回穴。鲧瞍诞英睿，唐虞育昏孽。盗跖何延期，颜生乃短折。鲁隐全克让，祸机遂潜结。楚穆肆巨逆，福柄奚赫烈。田常弑其主，祚国久网缺。管仲存霸功，世祖成诡说。汉氏方版荡，群阉恣邪谲。謇謇陈蕃徒，孜孜抗忠节。誓期区宇静，爰使凶丑绝。谋协事靡从，俄而反诛灭。古来若兹类，纷扰难尽列。道遐理微茫，谁为我昭晰。吾将询上帝，寥廓讵跻彻。已矣勿用言，忘怀庶自悦。
步虚词十首:众仙仰灵范，肃驾朝神宗。金景相照曜，逶迤升太空。七玄已高飞，火炼生珠宫。余庆逮天壤，平和王道融。八威清游气，十绝舞祥风。使我跻阳源，其来自阴功。逍遥太霞上，真鉴靡不通。逸辔登紫清，乘光迈奔电。阆风隔三天，俯视犹可见。玉闼摽敞朗，琼林郁葱蒨。自非挺金骨，焉得谐夙愿。真朋何森森，合景恣游宴。良会忘淹留，千龄才一眄。三宫发明景，朗照同郁仪。纷然驰飙欻，上采空清蕤。令我洞金色，后天耀琼姿。心协太虚静，寥寥竟何思。玄中有至乐，淡泊终无为。但与正真友，飘飖散遨嬉。禀化凝正气，炼形为真仙。忘心符元宗，返本协自然。帝一集绛宫，流光出丹玄。元英与桃君，朗咏长生篇。六府焕明霞，百关罗紫烟。飙车涉寥廓，靡靡乘景迁。不觉云路远，斯须游万天。扶桑诞初景，羽盖凌晨霞。倏欻造西域，嬉游金母家。碧津湛洪源，灼烁敷荷花。煌煌青琳宫，粲粲列玉华。真气溢绛府，自然思无邪。俯矜区中士，夭浊良可嗟。琼台劫万仞，孤映大罗表。常有三素云，凝光自飞绕。羽幢泛明霞，升降何缥缈。鸾凤吹雅音，栖翔绛林标。玉虚无昼夜，灵景何皎皎。一睹太上京，方知众天小。灼灼青华林，灵风振琼柯。三光无冬春，一气清且和。回首迩结灵，倾眸亲曜罗。豁落制六天，流铃威百魔。绵绵庆不极，谁谓椿龄多。高情无侈靡，遇物生华光。至乐无箫歌，金玉音琅琅。或登明真台，宴此羽景堂。杳霭结宝云，霏微散灵香。天人诚遐旷，欢泰不可量。爰从太微上，肆觐虚皇尊。腾我八景舆，威迟入天门。既登玉宸庭，肃肃仰紫轩。敢问龙汉末，如何辟乾坤。怡然辍云璈，告我希夷言。幸闻至精理，方见造化源。二气播万有，化机无停轮。而我操其端，乃能出陶钧。寥寥大漠上，所遇皆清真。澄莹含元和，气同自相亲。绛树结丹实，此霞流碧津。以兹保童婴，永用超形神。
游庐山五老峰:彭蠡隐深翠，沧波照芙蓉。日初金光满，景落黛色浓。云外听猿鸟，烟中见杉松。自然符幽情，潇洒惬所从。整策务探讨，嬉游任从容。玉膏正滴沥，瑶草多艹丰茸。羽人栖层崖，道合乃一逢。挥手欲轻举，为余扣琼钟。空香清人心，正气信有宗。永用谢物累，吾将乘鸾龙。
登庐山东峰观九江合彭蠡湖:百川灌彭蠡，秋水方浩浩。九派混东流，朝宗合天沼。写心陟云峰，纵目还缥缈。宛转众浦分，差池群山绕。江妃弄明霞，仿佛呈窈窕。而我临长风，飘然欲腾矫。昔怀沧洲兴，斯志果已绍。焉得忘机人，相从洽鱼鸟。
建业怀古:炎精既失御，宇内为三分。吴王霸荆越，建都长江滨。爰资股肱力，以静淮海民。魏后欲济师，临流遽旋军。岂惟限天堑，所忌在有人。惜哉归命侯，淫虐败前勋。衔璧入洛阳，委躬为晋臣。无何覆宗社，为尔含悲辛。俄及永嘉末，中原塞胡尘。五马浮渡江，一龙跃天津。此时成大业，实赖贤缙绅。辟土虽未远，规模亦振振。谢公佐王室，仗节扫伪秦。谁为吴兵孱，用之在有伦。荏苒宋齐末，斯须变梁陈。绵历已六代，兴亡互纷纶。在德不在险，成败良有因。高堞复于隍，广殿摧于榛。王风久泯灭，胜气犹氤氲。皇家一区域，玄化通无垠。常言宇宙泰，忽遘云雷屯。极目梁宋郊，茫茫晦妖氛。安得倚天剑，斩兹横海鳞。徘徊江山暮，感激为谁申。
舟中遇柳伯存归潜山，因有此赠:浇风久成俗，真隐不可求。何悟非所冀，得君在扁舟。目击道已存，一笑遂忘言。况观绝交书，兼睹箴隐文。见君浩然心，视世如浮空。君归潜山曲，我复庐山中。形间心不隔，谁能嗟异同。他日或相访，无辞驭冷风。
高士咏。南华真人:南华源道宗，玄远故不测。动与造化游，静合太和息。放旷生死外，逍遥神明域。况乃资九丹，轻举归太极。
高士咏。冲虚真人:冲虚冥至理，体道自玄通。不受子阳禄，但饮壶丘宗。泠然竟何依，挠挑游大空。未知风乘我，为是我乘风。
高士咏。通玄真人:通玄贵阴德，利物非市朝。悠然大江上，散发挥轻桡。已陈缁帷说，复表沧浪谣。灭迹竟何往，遗文独昭昭。
高士咏。荣启期:荣期信知止，带索无所求。外物非我尚，琴歌自优游。三乐通至道，一言醉孔丘。居常以待终，啸傲夫何忧。
高士咏。楚狂接舆夫妻:接舆耽冲玄，伉俪亦真逸。傲然辞征聘，耕绩代禄秩。凤歌诫文宣，龙德遂隐密。一游峨嵋上，千载保灵术。
高士咏。南郭子綦:子綦方隐几，冥寂久灰心。悟来应颜游，清义杳何深。含响尽天籁，有言同鷇音。是非不足辩，安用劳神襟。
高士咏。东方曼倩:东方禀易象，玩世隐廊庙。栖心抱清微，混迹秘光耀。玄览寄数术，纳规在谈笑。卖药五湖中，还从九仙妙。
高士咏。严君平:汉皇举遗逸，多士咸已宁。至德不可拔，严君独湛冥。卜筮训流俗，指归畅玄经。闭关动元象，何必游紫庭。
同刘主簿承介建昌江泛舟作:吾友从吏隐，和光心杳然。鸣琴正多暇，啸侣浮清川。风霁远澄映，昭昭涵洞天。坐惊众峰转，乃觉孤舟迁。崖屿非一状，差池过目前。徘徊白日暮，月色江中鲜。真兴殊未已，滔滔且溯沿。时歌沧浪曲，或诵逍遥篇。酣畅迷夜久，迟迟方告旋。此时无相与，其旨在忘筌。
初月:始看东上又西浮，圆缺何曾得自由。照物不能长似镜，当天多是曲如钩。定无列宿敢争耀，好伴晴河相映流。直使奔波急于箭，只应白尽世间头。
题鸿都观:亡吴霸越已功全，深隐云林始学仙。鸾鹤自飘三蜀驾，波涛犹忆五湖船。双溪夜月明寒玉，众岭秋空敛翠烟。也有扁舟归去兴，故乡东望思悠然。
题福唐观二首:盘空蹑翠到山巅，竹殿云楼势逼天。古洞草深微有路，旧碑文灭不知年。八州物象通檐外，万里烟霞在目前。自是人间轻举地，何须蓬岛访真仙。曾随云水此山游，行尽层峰更上楼。九月登临须有意，七年岐路亦堪愁。树红树碧高低影，烟淡烟浓远近秋。暂熟炉香不须去，伫陪天仗入神州。
读书台:山中犹有读书台，风扫晴岚画障开。华月冰壶依旧在，青莲居士几时来。
怀古今:古，今。感事，伤心。惊得丧，叹浮沈。风驱寒暑，川注光阴。始衒朱颜丽，俄悲白发侵。嗟四豪之不返，痛七贵以难寻。夸父兴怀于落照，田文起怨于鸣琴。雁足凄凉兮传恨绪，凤台寂寞兮有遗音。朔漠幽囚兮天长地久，潇湘隔别兮水阔烟深。谁能绝圣韬贤餐芝饵术，谁能含光遁世炼石烧金。君不见屈大夫纫兰而发谏，君不见贾太傅忌鵩而愁吟。君不见四皓避秦峨峨恋商岭，君不见二疏辞汉飘飘归故林。胡为乎冒进贪名践危途与倾辙，胡为乎怙权恃宠顾华饰与雕簪。吾所以思抗迹忘机用虚无为师范，吾所以思去奢灭欲保道德为规箴。不能劳神效苏子张生兮于时而纵辩，不能劳神效杨朱墨翟兮挥涕以沾襟。
兰溪灵瑞观:澄心坐清境，虚白生林端。夜静笑声出，月明松影寒。绛霞封药灶，碧窦溅斋坛。海树几回老，先生棋未残。
七言:周行独力出群伦，默默昏昏亘古存。无象无形潜造化，有门有户在乾坤。色非色际谁穷处，空不空中自得根。此道非从它外得，千言万语谩评论。通灵一颗正金丹，不在天涯地角安。讨论穷经深莫究，登山临水杳无看。光明暗寄希夷顶，赫赤高居混沌端。举世若能知所寓，超凡入圣弗为难。落魄红尘四十春，无为无事信天真。生涯只在乾坤鼎，活计惟凭日月轮。八卦气中潜至宝，五行光里隐元神。桑田改变依然在，永作人间出世人。独处乾坤万象中，从头历历运元功。纵横北斗心机大，颠倒南辰胆气雄。鬼哭神号金鼎结，鸡飞犬化玉炉空。如何俗士寻常觅，不达希夷不可穷。谁信华池路最深，非遐非迩奥难寻。九年采炼如红玉，一日圆成似紫金。得了永祛寒暑逼，服之应免死生侵。劝君门外修身者，端念思惟此道心。水府寻铅合火铅，黑红红黑又玄玄。气中生气肌肤换，精里含精性命专。药返便为真道士，丹还本是圣胎仙。出神入定虚华语，徒费功夫万万年。九鼎烹煎九转砂，区分时节更无差。精神气血归三要，南北东西共一家。天地变通飞白雪，阴阳和合产金花。终期凤诏空中降，跨虎骑龙谒紫霞。凭君子后午前看，一脉天津在脊端。金阙内藏玄谷子，玉池中坐太和官。只将至妙三周火，炼出通灵九转丹。直指几多求道者，行藏莫离虎龙滩。返本还元道气平，虚非形质转分明。水中白雪微微结，火里金莲渐渐生。圣汞论时非有体，真铅穷看亦无名。吾今为报修行者，莫向烧金问至精。安排鼎灶炼玄根，进退须明卯酉门。绕电奔云飞日月，驱龙走虎出乾坤。一丸因与红颜驻，九转能烧白发痕。此道幽微知者少，茫茫尘世与谁论。醍醐一盏诗一篇，暮醉朝吟不记年。乾马屡来游九地，坤牛时驾出三天。白龟窟里夫妻会，青凤巢中子母圆。提挈灵童山上望，重重叠叠是金钱。认得东西木与金，自然炉鼎虎龙吟。但随天地明消息，方识阴阳有信音。左掌南辰攀鹤羽，右擎北极剖龟心。神仙亲口留斯旨，何用区区向外寻。一本天机深更深，徒言万劫与千金。三冬大热玄中火，六月霜寒表外阴。金为浮来方见性，木因沈后始知心。五行颠倒堪消息，返本还元在己寻。虎将龙军气宇雄，佩符持甲去匆匆。铺排剑戟奔如电，罗列旌旗疾似风。活捉三尸焚鬼窟，生禽六贼破魔宫。河清海晏乾坤净，世世安居道德中。我家勤种我家田，内有灵苗活万年。花似黄金苞不大，子如白玉颗皆圆。栽培全赖中宫土，灌溉须凭上谷泉。直候九年功满日，和根拔入大罗天。寻常学道说黄芽，万水千山觅转差。有畛有园难下种，无根无脚自开花。九三鼎内烹如酪，六一炉中结似霞。不日成丹应换骨，飞升遥指玉皇家。四六关头路坦平，行人到此不须惊。从教犊驾轰轰转，尽使羊车轧轧鸣。渡海经河稀阻滞，上天入地绝欹倾。功成直入长生殿，袖出神珠彻夜明。九六相交道气和，河车昼夜迸金波。呼时一一关头转，吸处重重脉上摩。电激离门光海岳，雷轰震户动婆娑。思量此道真长远，学者多迷溺爱河。金丹不是小金丹，阴鼎阳炉里面安。尽道东山寻汞易，岂知西海觅铅难。玄珠窟里行非远，赤水滩头去便端。认得灵竿真的路，何劳礼月步星坛。古今机要甚分明，自是众生力量轻。尽向有中寻有质，谁能无里见无形。真铅圣汞徒虚费，玉室金关不解扃。本色丹瓢推倒后，却吞丸药待延龄。浮名浮利两何堪，回首归山味转甘。举世算无心可契，谁人更与道相参。寸犹未到甘谈尺，一尚难明强说三。经卷葫芦并拄杖，依前担入旧江南。本来无作亦无行，行着之时是妄情。老氏语中犹未决，瞿昙言下更难明。灵竿有节通天去，至药无根得地生。今日与君无吝惜，功成只此是蓬瀛。解将火种种刀圭，火种刀圭世岂知。山上长男骑白马，水边少女牧乌龟。无中出有还丹象，阴里生阳大道基。颠倒五行凭匠手，不逢匠手莫施为。三千余法论修行，第一烧丹路最亲。须是坎男端的物，取他离女自然珍。烹成不死砂中汞，结出长生水里银。九转九还功若就，定将衰老返长春。欲种长生不死根，再营阴魄及阳魂。先教玄母归离户，后遣空王镇坎门。虎到甲边风浩浩，龙居庚内水温温。迷途争与轻轻泄，此理须凭达者论。闭目存神玉户观，时来火候递相传。云飞海面龙吞汞，风击岩巅虎伏铅。一旦炼成身内宝，等闲探得道中玄。刀圭饵了丹书降，跳出尘笼上九天。千日功夫不暂闲，河车搬载上昆山。虎抽白汞安炉里，龙发红铅向鼎间。仙府记名丹已熟，阴司除籍命应还。彩云捧足归何处，直入三清谢圣颜。解匹真阴与正阳，三年功满结成霜。神龟出入庚辛位，丹凤翱翔甲乙方。九鼎先辉双瑞气，三元中换五毫光。尘中若有同机者，共住烟霄不死乡。修生一路就中难，迷者徒将万卷看。水火均平方是药，阴阳差互不成丹。守雌勿失雄方住，在黑无亏白自乾。认得此般真妙诀，何忧风雨妒衰残。才吞一粒便安然，十二重楼九曲连。庚虎循环餐绛雪，甲龙夭乔迸灵泉。三三上应三千日，九九中延九万年。须得有缘方可授，未曾轻泄与人传。谁知神水玉华池，中有长生性命基。运用须凭龙与虎，抽添全藉坎兼离。晨昏点尽黄金粉，顷刻修成玉石脂。斋戒饵之千日后，等闲轻举上云梯。九天云净鹤飞轻，衔简翩翩别太清。身外红尘随意换，炉中白石立时成。九苞凤向空中舞，五色云从足下生。回首便归天上去，愿将甘雨救焦氓。婴儿迤逦降瑶阶，手握玄珠直下来。半夜紫云披素质，几回赤气掩桃腮。微微笑处机关转，拂拂行时户牖开。此是吾家真一子，庸愚谁敢等闲猜。水得天符下玉都，三千日里积功夫。祷祈天地开金鼎，收拾阴阳锁玉壶。便觉凡躯能变化，深知妙道不虚图。时来试问尘中叟，这个玄机世有无。谁识寰中达者人，生平解法水中银。一条拄杖撑天地，三尺昆吾斩鬼神。大醉醉来眠月洞，高吟吟去傲红尘。自从悟里终身后，赢得蓬壶永劫春。红炉迸溅炼金英，一点灵珠透室明。摆动乾坤知道力，逃移生死见功程。逍遥四海留踪迹，归去三清立姓名。直上五云云路稳，紫鸾朱凤自来迎。时人若要学长生，先是枢机昼夜行。恍惚中间专志气，虚无里面固元精。龙交虎战三周毕，兔走乌飞九转成。炼出一炉神圣药，五云归去路分明。亦无得失亦无言，动即施功静即眠。驱遣赤牛耕宇宙，分张玉粒种山川。栽培不惮劳千日，服食须知活万年。今日示君君好信，教君见世作神仙。不须两两与三三，只在昆仑第一岩。逢润自然情易伏，遇炎常恐性难降。有时直入三元户，无事还归九曲江。世上有人烧得住，寿齐天地更无双。本末无非在玉都，亦曾陆地作凡夫。吞精食气先从有，悟理归真便入无。水火自然成既济，阴阳和合自相符。炉中炼出延年药，溟渤从教变复枯。无名无利任优游，遇酒逢歌且唱酬。数载未曾经圣阙，千年唯只在仙州。寻常水火三回进，真个夫妻一处收。药就功成身羽化，更抛尘坌出凡流。杳杳冥冥莫问涯，雕虫篆刻道之华。守中绝学方知奥，抱一无言始见佳。自有物如黄菊蕊，更无色似碧桃花。休将心地虚劳用，煮铁烧金转转差。还丹功满未朝天，且向人间度有缘。拄杖两头担日月，葫芦一个隐山川。诗吟自得闲中句，酒饮多遗醉后钱。若问我修何妙法，不离身内汞和铅。半红半黑道中玄，水养真金火养铅。解接往年三寸气，还将运动一周天。烹煎尽在阴阳力，进退须凭日月权。只此功成三岛外，稳乘鸾凤谒诸仙。返本还元已到乾，能升能降号飞仙。一阳生是兴功日，九转周为得道年。炼药但寻金里水，安炉先立地中天。此中便是还丹理，不遇奇人誓莫传。飞龙九五已升天，次第还当赤帝权。喜遇汞珠凝正午，幸逢铅母结重玄。狂猿自伏何须炼，野马亲调不着鞭。炼就一丸天上药，顿然心地永刚坚。举世何人悟我家，我家别是一荣华。盈箱贮积登仙录，满室收藏伏火砂。顿饮长生天上酒，常栽不死洞中花。凡流若问吾生计，遍地纷纷五彩霞。津能充渴气充粮，家住三清玉帝乡。金鼎炼来多外白，玉虚烹处彻中黄。始知青帝离宫住，方信金精水府藏。流俗要求玄妙理，参同契有两三行。紫诏随鸾下玉京，元君相命会三清。便将金鼎丹砂饵，时拂霞衣驾鹤行。天上双童持珮引，月中娇女执幡迎。此时功满参真后，始信仙都有姓名。修修修得到乾乾，方号人间一醉仙。世上光阴催短景，洞中花木任长年。形飞峭壁非凡骨，神在玄宫别有天。唯愿先生频一顾，更玄玄外问玄玄。
七言:金丹一粒定长生，须得真铅炼甲庚。火取南方赤凤髓，水求北海黑龟精。鼎追四季中央合，药遣三元八卦行。斋戒兴功成九转，定应入口鬼神惊。功满来来际会难，又闻东去上仙坛。杖头春色一壶酒，顶上云攒五岳冠。饮酒龟儿人不识，烧山符子鬼难看。先生去后身须老，乞与贫儒换骨丹。碧潭深处一真人，貌似桃花体似银。鬓发未斑缘有术，红颜不老为通神。蓬莱要去如今去，架上黄衣化作云。任彼桑田变沧海，一丸丹药定千春。炉养丹砂鬓不斑，假将名利住人间。已逢志士传神药，又喜同流动笑颜。老子道经分付得，少微星许共相攀。幸蒙上士甘捞摝，处世输君一个闲。谁解长生似我哉，炼成真气在三台。尽知白日升天去，刚逐红尘下世来。黑虎行时倾雨露，赤龙耕处产琼瑰。只吞一粒金丹药，飞入青霄更不回。乱云堆里表星都，认得深藏大丈夫。绿酒醉眠闲日月，白蘋风定钓江湖。长将气度随天道，不把言词问世徒。山水路遥人不到，茅君消息近知无。鹤为车驾酒为粮，为恋长生不死乡。地脉尚能缩得短，人年岂不展教长。星辰往往壶中见，日月时时衲里藏。若欲时流亲得见，朝朝不离水银行。灵芝无种亦无根，解饮能餐自返魂。但得烟霞供岁月，任他乌兔走乾坤。婴儿只恋阳中母，姹女须朝顶上尊。一得不回千古内，更无冢墓示儿孙。世上何人会此言，休将名利挂心田。等闲倒尽十分酒，遇兴高吟一百篇。物外烟霞为伴侣，壶中日月任婵娟。他时功满归何处，直驾云车入洞天。玄门帝子坐中央，得算明长感玉皇。枕上山河和雨露，笛中日月混潇湘。坎男会遇逢金女，离女交腾嫁木郎。真个夫妻齐守志，立教牵惹在阴阳。遥指高峰笑一声，红霞紫雾面前生。每于廛市无人识，长到山中有鹤行。时弄玉蟾驱鬼魅，夜煎金鼎煮琼英。他时若赴蓬莱洞，知我仙家有姓名。堪笑时人问我家，杖担云物惹烟霞。眉藏火电非他说，手种金莲不自夸。三尺焦桐为活计，一壶美酒是生涯。骑龙远出游三岛，夜久无人玩月华。九曲江边坐卧看，一条长路入天端。庆云捧拥朝丹阙，瑞气裴回起白烟。铅汞此时为至药，坎离今日结神丹。功能济命长无老，只在人心不是难。玄门玄理又玄玄，不死根元在汞铅。知是一般真个术，调和六一也同天。玉京山上羊儿闹，金水河中石虎眠。妙要能生觉本体，勤心到处自如然。公卿虽贵不曾酬，说著仙乡便去游。为讨石肝逢蜃海，因寻甜雪过瀛洲。山川醉后壶中放，神鬼闲来匣里收。据见目前无个识，不如杯酒混凡流。曾邀相访到仙家，忽上昆仑宴月华。玉女控拢苍獬豸，山童提挈白虾蟆。时斟海内千年酒，惯摘壶中四序花。今在人寰人不识，看看挥袖入烟霞。火种丹田金自生，重重楼阁自分明。三千功行百旬见，万里蓬莱一日程。羽化自应无鬼录，玉都长是有仙名。今朝得赴瑶池会，九节幢幡洞里迎。因看崔公入药镜，令人心地转分明。阳龙言向离宫出，阴虎还于坎位生。二物会时为道本，五方行尽得丹名。修真道士如知此，定跨赤龙归玉清。浮生不实为轻忽，衲服深藏奇异骨。非是尘中不染尘，焉得物外通无物。共语难兮情兀兀，独自行时轻拂拂。一点刀圭五彩生，飞丹走入神仙窟。莫怪爱吟天上诗，盖缘吟得世间稀。惯餐玉帝宫中饭，曾著蓬莱洞里衣。马踏日轮红露卷，凤衔月角擘云飞。何时再控青丝辔，又掉金鞭入紫微。黄芽白雪两飞金，行即高歌醉即吟。日月暗扶君甲子，乾坤自与我知音。精灵灭迹三清剑，风雨腾空一弄琴。的当南游归甚处，莫交鹤去上天寻。云鬓双明骨更轻，自言寻鹤到蓬瀛。日论药草皆知味，问著神仙自得名。簪冷夜龙穿碧洞，枕寒晨虎卧银城。来春又拟携筇去，为忆轩辕海上行。龙精龟眼两相和，丈六男儿不奈何。九盏水中煎赤子，一轮火内养黄婆。月圆自觉离天网，功满方知出地罗。半醉好吞龙凤髓，劝君休更认弥陀。强居此境绝知音，野景虽多不合吟。诗句若喧卿相口，姓名还动帝王心。道袍薜带应慵挂，隐帽皮冠尚懒簪。除此更无余个事，一壶村酒一张琴。华阳山里多芝田，华阳山叟复延年。青松岩畔攀高干，白云堆里饮飞泉。不寒不热神荡荡，东来西去气绵绵。三千功满好归去，休与时人说洞天。天生不散自然心，成败从来古与今。得路应知能出世，迷途终是任埋沈。身边至药堪攻炼，物外丹砂且细寻。咫尺洞房仙景在，莫随波浪没光阴。自隐玄都不记春，几回沧海变成尘。玉京殿里朝元始，金阙宫中拜老君。闷即驾乘千岁鹤，闲来高卧九重云。我今学得长生法，未肯轻传与世人。北帝南辰掌内观，潜通造化暗相传。金槌袖里居元宅，玉户星宫降上玄。举世尽皆寻此道，谁人空里得玄关。明明道在堪消息，日月滩头去又还。日影元中合自然，奔雷走电入中原。长驱赤马居东殿，大启朱门泛碧泉。怒拔昆吾歌圣化，喜陪孤月贺新年。方知此是生生物，得在仁人始受传。六龙齐驾得升乾，须觉潜通造化权。真道每吟秋月澹，至言长运碧波寒。昼乘白虎游三岛，夜顶金冠立古坛。一载已成千岁药，谁人将袖染尘寰。五岳滩头景象新，仁人方达杳冥身。天纲运转三元净，地脉通来万物生。自晓谷神通此道，谁将理性欲修真。明明说向中黄路，霹雳声中自得神。欲陪仙侣得身轻，飞过蓬莱彻上清。朱顶鹤来云外接，紫鳞鱼向海中迎。姮娥月桂花先吐，王母仙桃子渐成。下瞰日轮天欲晓，定知人世久长生。四海皆忙几个闲，时人口内说尘缘。知君有道来山上，何似无名住世间。十二楼台藏秘诀，五千言内隐玄关。方知鼎贮神仙药，乞取刀圭一粒看。割断繁华掉却荣，便从初得是长生。曾于锦水为蝉蜕，又向蓬莱别姓名。三住住来无否泰，一尘尘在世人情。不知功满归何处，直跨虬龙上玉京。当年诗价满皇都，掉臂西归是丈夫。万顷白云独自有，一枝丹桂阿谁无。闲寻渭曲渔翁引，醉上莲峰道士扶。他日与君重际会，竹溪茅舍夜相呼。金锤灼灼舞天阶，独自骑龙去又来。高卧白云观日窟，闲眠秋月擘天开。离花片片乾坤产，坎蕊翻翻造化栽。晚醉九岩回首望，北邙山下骨皑皑。结交常与道情深，日日随他出又沈。若要自通云外鹤，直须勤炼水中金。丹成只恐乾坤窄，饵了宁忧疾患侵。未去瑶台犹混世，不妨杯酒喜闲吟。因携琴剑下烟萝，何幸今朝喜暂过。貌相本来犹自可，针医偏更效无多。仙经已读三千卷，古法曾持十二科。些小道功如不信，金阶舍手试看么。倾侧华阳醉再三，骑龙遇晚下南岩。眉因拍剑留星电，衣为眠云惹碧岚。金液变来成雨露，玉都归去老松杉。曾将铁镜照神鬼，霹雳搜寻火满潭。铁镜烹金火满空，碧潭龙卧夕阳中。麒麟意合乾坤地，獬豸机关日月东。三尺剑横双水岸，五丁冠顶百神宫。闲铺羽服居仙窟，自著金莲造化功。随缘信业任浮沈，似水如云一片心。两卷道经三尺剑，一条藜杖七弦琴。壶中有药逢人施，腹内新诗遇客吟。一嚼永添千载寿，一丸丹点一斤金。琴剑酒棋龙鹤虎，逍遥落托永无忧。闲骑白鹿游三岛，闷驾青牛看十洲。碧洞远观明月上，青山高隐彩云流。时人若要还如此，名利浮华即便休。紫极宫中我自知，亲磨神剑剑还飞。先差玉子开南殿，后遣青龙入紫微。九鼎黄芽栖瑞凤，一躯仙骨养灵芝。蓬莱不是凡人处，只怕愚人泄世机。向身方始出埃尘，造化功夫只在人。早使亢龙抛地网，岂知白虎出天真。绵绵有路谁留我，默默忘言自合神。击剑夜深归甚处，披星带月折麒麟。春尽闲闲过落花，一回舞剑一吁嗟。常忧白日光阴促，每恨青天道路赊。本志不求名与利，元心只慕水兼霞。世间万种浮沉事，达理谁能似我家。日为和解月呼丹，华夏诸侯肉眼看。仁义异如胡越异，世情难似泰衡难。八仙炼后钟神异，四海磨成照胆寒。笑指不平千万万，骑龙抚剑九重关。别来洛汭六东风，醉眼吟情慵不慵。摆撼乾坤金剑吼，烹煎日月玉炉红。杖摇楚甸三千里，鹤翥秦烟几万重。为报晋成仙子道，再期春色会稽峰。发头滴血眼如镮，吐气云生怒世间。争耐不平千古事，须期一诀荡凶顽。蛟龙斩处翻沧海，暴虎除时拔远山。为灭世情兼负义，剑光腥染点痕斑。雨雪霏霏天已暮。金钟满劝抚焦桐。诗吟席上未移刻，剑舞筵前疾似风。何事行杯当午夜，忽然怒目便腾空。不知谁是亏忠孝，携个人头入坐中。未炼还丹且炼心，丹成方觉道元深。每留客有钱酤酒，谁信君无药点金。洞里风雷归掌握，壶中日月在胸襟。神仙事业人难会，养性长生自意吟。铁牛耕地种金钱，刻石时童把贯穿。一粒粟中藏世界，二升铛内煮山川。白头老子眉垂地，碧眼胡儿手指天。若向此中玄会得，此玄玄外更无玄。箕星昴宿下长天，凡景宁教不愕然。龙出水来鳞甲就，鹤冲天气羽毛全。尘中教化千人眼，世上人知尔雅篇。自是凡流福命薄，忍教微妙略轻传。闲来掉臂入天门，拂袂徐徐撮彩云。无语下窥黄谷子，破颜平揖紫霞君。拟登瑶殿参金母，回访瀛洲看日轮。恰值嫦娥排宴会，瑶浆新熟味氤氲。曾随刘阮醉桃源，未省人间欠酒钱。一领布裘权且当，九天回日却归还。凤茸袄子非为贵，狐白裘裳欲比难。只此世间无价宝，不凭火里试烧看。因思往事却成憨，曾读仙经第十三。武氏死时应室女，陈王没后是童男。两轮日月从他载，九个山河一担担。尽日无人话消息，一壶春酒且醺酣。垂袖腾腾傲世尘，葫芦携却数游巡。利名身外终非道，龙虎门前辨取真。一觉梦魂朝紫府，数年踪迹隐埃尘。华阴市内才相见，不是寻常卖药人。万卷仙经三尺琴，刘安闻说是知音。杖头春色一壶酒，炉内丹砂万点金。闷里醉眠三路口，闲来游钓洞庭心。相逢相遇人谁识，只恐冲天没处寻。曾战蚩尤玉座前，六龙高驾振鸣銮。如来车后随金鼓，黄帝旂傍戴铁冠。醉捋黑须三岛黯，怒抽霜剑十洲寒。轩辕世代横行后，直隐深岩久觅难。头角苍浪声似钟，貌如冰雪骨如松。匣中宝剑时频吼，袖里金锤逞露风。会饮酒时为伴侣，能行诗句便参同。来年定赴蓬莱会，骑个生狞九色龙。神仙暮入黄金阙，将相门关白玉京。可是洞中无好景，为怜天下有众生。心琴际会闲随鹤，匣剑时磨待断鲸。进退两楹俱未应，凭君与我指前程。九鼎烹煎一味砂，自然火候放童花。星辰照出青莲颗，日月能藏白马牙。七返返成生碧雾，九还还就吐红霞。有人夺得玄珠饵，三岛途中路不赊。天生一物变三才，交感阴阳结圣胎。龙虎顺行阴鬼去，龟蛇逆往火龙来。婴儿日吃黄婆髓，姹女时餐白玉杯。功满自然居物外，人间寒暑任轮回。星辰聚会入离乡，日月盈亏助药王。三候火烧金鼎宝，五符水炼玉壶浆。乾坤反覆龙收雾，卯酉相吞虎放光。入室用机擒捉取，一丸丹点体纯阳。
真人行巴陵市太守怒其不避使案吏具其罪真人…诗曰:暂别蓬莱海上游，偶逢太守问根由。身居北斗星杓下，剑挂南宫月角头。道我醉来真个醉，不知愁是怎生愁。相逢何事不相认，却驾白云归去休。
题桐柏山黄先生庵门:吾有玄中极玄语，周游八极无处吐。云輧飘泛到凝阳，一见君兮在玄浦。知君本是孤云客，拟话希夷生恍惚。无为大道本根源，要君亲见求真物。其中有一分三五，本自无名号丹母。寒泉沥沥气绵绵，上透昆仑还紫府。浮沈升降入中宫，四象五行齐见土。驱青龙，擒白虎，起祥风兮下甘露。铅凝真汞结丹砂，一派火轮真为主。既修真，须坚确，能转乾坤泛海岳。运行天地莫能知，变化鬼神应不觉。千朝炼就紫金身，乃致全神归返朴。黄秀才，黄秀才，既修真，须且早，人间万事何时了。贪名贪利爱金多，为他财色身衰老。我今劝子心悲切，君自思兮生猛烈。莫教大限到身来，又是随流入生灭。留此片言，用表其意。他日相逢，必与汝决。莫退初心，善爱善爱。
绝句:捉得金晶固命基，日魂东畔月华西。于中炼就长生药，服了还同天地齐。莫怪瑶池消息稀，只缘尘事隔天机。若人寻得水中火，有一黄童上太微。混元海底隐生伦，内有黄童玉帝名。白虎神符潜姹女，灵元镇在七元君。三亩丹田无种种，种时须藉赤龙耕。曾将此种教人种，不解铅池道不生。闪灼虎龙神剑飞，好凭身事莫相违。传时须在乾坤力，便透三清入紫微。不用梯媒向外求，还丹只在体中收。莫言大道人难得，自是功夫不到头。饮酒须教一百杯，东浮西泛自梯媒。日精自与月华合，有个明珠走上来。不负三光不负人，不欺神道不欺贫。有人问我修行法，只种心田养此身。时人若拟去瀛洲，先过巍巍十八楼。自有电雷声震动，一池金水向东流。瓶子如金玉子黄，上升下降续神光。三元一会经年净，这个天中日月长。学道须教彻骨贫，囊中只有五三文。有人问我修行法，遥指天边日月轮。我自忘心神自悦，跨水穿云来相谒。不问黄芽肘后方，妙道通微怎生说。肘传丹篆千年术，口诵黄庭两卷经。鹤观古坛松影里，悄无人迹户长扃。独上高峰望八都，黑云散后月还孤。茫茫宇宙人无数，几个男儿是丈夫。天下都游半日功，不须跨凤与乘龙。偶因博戏飞神剑，摧却终南第一峰。朝游北越暮苍梧，袖里青蛇胆气粗。三入岳阳人不识，朗吟飞过洞庭湖。趯倒葫芦掉却琴，倒行直上卧牛岑。水飞石上迸如雪，立地看天坐地吟。吾家本住在天齐，零落白云锁石梯。来往八千消半日，依前归路不曾迷。莲峰道士高且洁，不下莲宫经岁月。星辰夜礼玉簪寒，龙虎晓开金鼎热。东山东畔忽相逢，握手丁宁语似钟。剑术已成君把去，有蛟龙处斩蛟龙。朝泛苍梧暮却还，洞中日月我为天。匣中宝剑时时吼，不遇同人誓不传。偎岩拍手葫芦舞，过岭穿云拄杖飞。来往八千须半日，金州南畔有松扉。养得儿形似我形，我身枯悴子光精。生生世世常如此，争似留神养自身。精养灵根气养神，此真之外更无真。神仙不肯分明说，迷了千千万万人。不事王侯不种田，日高犹自抱琴眠。起来旋点黄金买，不使人间作业钱。天涯海角人求我，行到天涯不见人。忠孝义慈行方便，不须求我自然真。莫道幽人一事无，闲中尽有静工夫。闭门清昼读书罢，扫地焚香到日晡。先生先生貌狞恶，拔剑当空气云错。连喝三回急急去，欻然空里人头落。剑起星奔万里诛，风雷时逐雨声粗。人头携处非人在，何事高吟过五湖。粗眉卓竖语如雷，闻说不平便放杯。仗剑当空千里去，一更别我二更回。先生先生莫外求，道要人传剑要收。今日相逢江海畔，一杯村酒劝君休。庞眉斗竖恶精神，万里腾空一踊身。背上匣中三尺剑，为天且示不平人。
七夕:四海孤游一野人，两壶霜雪足精神。坎离二物君收得，龙虎丹行运水银。野人本是天台客，石桥南畔有旧宅。父子生来有两口，多好歌笙不好拍。
绍兴道会:偶乘青帝出蓬莱，剑戟峥嵘遍九垓。我在目前人不识，为留一笠莫沉埋。
赠曹先生:鹤不西飞龙不行，露干云破洞箫清。少年仙子说闲事，遥隔彩云闻笑声。
海上相逢赵同:南宫水火吾须济，北阙夫妻我自媒。洞里龙儿娇郁律，山前童子喜徘徊。
赠滕宗谅:华州回道人，来到岳阳城。别我游何处，秋空一剑横。
宋朝张天觉为相之日有褴缕道人及门求施…留诗于案上云:捏土为香事有因，世间宜假不宜真。皇朝宰相张天觉，天下云游吕洞宾。
赠陈处士:青霄一路少人行，休话兴亡事不成。金榜因何无姓字，玉都必是有仙名。云归入海龙千尺，云满长空鹤一声。深谢宋朝明圣主，解书丹诏诏先生。
别诗二首:无心独坐转黄庭，不逐时流入利名。救老只存真一气，修生长遣百神灵。朝朝炼液归琼垄，夜夜朝元养玉英。莫笑老人贫里乐，十年功满上三清。时人受气禀阴阳，均体乾坤寿命长。为重本宗能寿永，因轻元祖遂沦亡。三宫自有回流法，万物那无运用方。咫尺昆仑山上玉，几人知是药中王。
六言:春暖群花半开，逍遥石上徘徊。独携玉律丹诀，闲踏青莎碧苔。古洞眠来九载，流霞饮几千杯。逢人莫话他事，笑指白云去来。
谒石守道:高心休拟凤池游，朱绂银章宠已优。欲待祸来名欲灭，林泉养法预为谋。
崔中举进士游岳阳遇真人录沁园春词诘其姓名…留诗于壁:腹内婴儿养已成，且居廛市暂娱情。无端措大刚饶舌，却入白云深处行。
绝句:息精息气养精神，精养丹田气养身。有人学得这般术，便是长生不死人。斗笠为帆扇作舟，五湖四海任遨游。大千沙界须臾至，石烂松枯经几秋。或为道士或为僧，混俗和光别有能。苦海翻成天上路，毗卢常照百千灯。
窑头坯歌:窑头坯，随雨破，只是未曾经水火。若经水火烧成砖，留向世间住万年。棱角坚完不复坏，扣之声韵堪磨镌。凡水火，尚成功，坚完万物谁能同。修行路上多少人，穷年炼养费精神。不道未曾经水火，无常一旦临君身。既不悟，终不悔，死了犹来借精髓。主持正念大艰辛，一失人身为异类。君不见洛阳富郑公，说与金丹如盲聋。执迷不悟修真理，焉知潜合造化功。又不见九江张尚书，服药失明神气枯。不知还丹本无质，翻饵金石何太愚。又不见三衢赵枢密，参禅作鬼终不识。修完外体在何边，辩捷语言终不实。窑头坯，随雨破，便似修行这几个。大丈夫，超觉性，了尽空门不为证。伏羲传道至于今，穷理尽性至于命。了命如何是本元，先认坎离并四正。坎离即是真常家，见者超凡须入圣。坎是虎，离是龙，二体本来同一宫。龙吞虎啖居其中，离合浮沈初复终。剥而复，否而泰，进退往来定交会。弦而望，明而晦，消长盈虚相匹配。神仙深入水晶宫，时饮醍醐清更醲。饵之千日功便成，金筋玉骨身已轻。此个景象惟自身，上升早得朝三清。三清圣位我亦有，本来只夺乾坤精。饮凡酒，食膻腥，补养元和冲更盈。自融结，转光明，变作珍珠飞玉京。须臾六年肠不馁，血化白膏体难毁。不食方为真绝粮，真气薰蒸肢体强。既不食，超百亿，口鼻都无凡喘息。真人以踵凡以喉，从此真凡两边立。到此遂成无漏身，胎息丹田涌真火。老氏自此号婴儿，火候九年都经过。留形住世不知春，忽尔天门顶中破。真人出现大神通，从此天仙可相贺。圣贤三教不异门，昧者劳心休恁么。有识自爱生，有形终不灭。叹愚人，空驾说。愚人流荡无则休，落趣循环几时彻。学人学人细寻觅，且须研究古金碧。金碧参同不计年，妙中妙兮玄中玄。
赠刘方处士:六国愁看沉与浮，携琴长啸出神州。拟向烟霞煮白石，偶来城市见丹丘。受得金华出世术，期于紫府驾云游。年来摘得黄岩翠，琪树参差连地肺。露飘香陇玉苗滋，月上碧峰丹鹤唳。洞天消息春正深，仙路往还俗难继。忽因乘兴下白云，与君邂逅于尘世。尘世相逢开口希，共论太古同流志。瑶琴宝瑟与君弹，琼浆玉液劝我醉。醉中亦话兴亡事，云道总无珪组累。浮世短景倏成空，石火电光看即逝。韶年淑质曾非固，花面玉颜还作土。芳樽但继晓复昏，乐事不穷今与古。何如识个玄玄道，道在杳冥须细考。壶中一粒化奇物，物外千年功力奥。但能制得水中华，水火翻成金丹灶。丹就人间不久居，自有碧霄元命诰。玄洲旸谷悉可居，地寿天龄永相保。鸾车鹤驾逐云飞，迢迢瑶池应易到。耳闻争战还倾覆，眼见妍华成枯槁。唐家旧国尽荒芜，汉室诸陵空白草。蜉蝣世界实足悲，槿花性命莫迟迟。珠玑溢屋非为福，罗绮满箱徒自危。志士戒贪昔所重，达人忘欲宁自期。刘方刘方审听我，流光迅速如飞过。阴淫果决用心除，尸鬼因循为汝祸。八琼秘诀君自识，莫待铅空车又破。破车坏铅须震惊，直遇伯阳应不可。悠悠忧家复忧国，耗尽三田元宅火。咫尺玄关若要开，凭君自解黄金锁。
又记:数载乐幽幽，欲逃寒暑逼。不求名与利，犹恐身心役。苦志慕黄庭，殷勤求道迹。阴功暗心修，善行长日积。世路果逢师，时人皆不识。我师机行密，怀量性孤僻。解把五行移，能将四象易。传余造化门，始悟希夷则。服取两般真，从头路端的。烹煎日月壶，不离乾坤侧。至道眼前观，得之元咫尺。真空空不空，真色色非色。推倒玉葫芦，迸出黄金液。紧把赤龙头，猛将骊珠吸。吞归脏腑中，夺得神仙力。妙号一黍珠，延年千万亿。同途听我吟，与道相亲益。未晓真黄芽，徒劳游紫陌。把住赤乌魂，突出银蟾魄。未省此中玄，常流容易测。三天应有路，九地终无厄。守道且藏愚，忘机要混迹。群生莫相轻，已是蓬莱客。
勉牛生、夏侯生:二秀才，二秀才兮非秀才，非秀才兮是仙才。中华国里亲遭遇，仰面观天笑眼开。鹤形兮龟骨，龙吟兮虎颜。我有至言相劝勉，愿君兮勿猜勿猜。但煦日吹月，咽雨呵雷。火寄冥宫，水济丹台。金木交而土归位，铅汞分而丹露胎。赤血换而白乳流，透九窍兮动百骸。然然卷，然然舒，哀哀咍咍。孩儿喘而不死，腹空虚兮长斋。酬名利兮狂歌醉舞，酬富贵兮麻裰莎鞋。甲子问时休记，看桑田变作黄埃。青山白云好居住，劝君归去来兮归去来。
题四明金鹅寺壁:方丈有门出不钥，见个山童露双脚。问伊方丈何寂寥，道是虚空也不著。闻此语，何欣欣，主翁岂是寻常人。我来谒见不得见，谒心耿耿生埃尘。归去也，波浩渺，路入蓬莱山杳杳。相思一上石楼时，雪晴海阔千峰晓。
长短句:落魄且落魄，夜宿乡村，朝游城郭。闲来无事玩青山，困来街市货丹药。卖得钱，不算度，酤美酒，自斟酌。醉后吟哦动鬼神，任意日头向西落。
渔父词一十八首。作甚物:贪贵贪荣逐利名，追游醉后恋欢情。年不永，代君惊，一报身终那里生。
口占:非神亦非仙，非术亦非幻。天地有终穷，桑田几迁变。身固非我有，财亦何足恋。曷不从吾游，骑鲸腾汗漫。
敲爻歌:汉终唐国飘蓬客，所以敲爻不可测。纵横逆顺没遮栏，静则无为动是色。也饮酒，也食肉，守定胭花断淫欲。行歌唱咏胭粉词，持戒酒肉常充腹。色是药，酒是禄，酒色之中无拘束。只因花酒误长生，饮酒带花神鬼哭。不破戒，不犯淫，破戒真如性即沈。犯淫坏失长生宝，得者须由道力人。道力人，真散汉，酒是良朋花是伴。花街柳巷觅真人，真人只在花街玩。摘花戴饮长生酒，景里无为道自昌。一任群迷多笑怪，仙花仙酒是仙乡。到此乡，非常客，姹女婴儿生喜乐。洞中常采四时花，时花结就长生药。长生药，采花心，花蕊层层艳丽春。时人不达花中理，一诀天机直万金。谢天地，感虚空，得遇仙师是祖宗。附耳低言玄妙旨，提上蓬莱第一峰。第一峰，是仙物，惟产金花生恍惚。口口相传不记文，须得灵根骨髓坚。□骨髓，炼灵根，片片桃花洞里春。七七白虎双双养，八八青龙总一斤。真父母，送元宫，木母金公性本温。十二宫中蟾魄现，时时地魄降天魂。铅初就，汞初生，玉炉金鼎未经烹。一夫一妇同天地，一男一女合乾坤。庚要生，甲要生，生甲生庚道始萌。拔取天根并地髓，白雪黄芽自长成。铅亦生，汞亦生，生汞生铅一处烹。烹炼不是精和液，天地乾坤日月精。黄婆匹配得团圆，时刻无差口付传。八卦三元全藉汞，五行四象岂离铅。铅生汞，汞生铅，夺得乾坤造化权。杳杳冥冥生恍惚，恍恍惚惚结成团。性须空，意要专，莫遣猿猴取次攀。花露初开切忌触，锁居上釜勿抽添。玉炉中，文火烁，十二时中惟守一。此时黄道会阴阳，三性元宫无漏泄。气若行，真火炼，莫使玄珠离宝殿。加添火候切防危，初九潜龙不可炼。消息火，刀圭变，大地黄芽都长遍。五行数内一阳生，二十四气排珠宴。火足数，药方成，便有龙吟虎啸声。三铅只得一铅就，金果仙芽未现形。再安炉，重立鼎，跨虎乘龙离凡境。日精才现月华凝，二八相交在壬丙。龙汞结，虎铅成，咫尺蓬莱只一程。坤铅乾汞金丹祖，龙铅虎汞最通灵。达此理，道方成，三万神龙护水晶。守时定日明符刻，专心惟在意虔诚。黑铅过，采清真，一阵交锋定太平。三车搬运珍珠宝，送归宝藏自通灵。天神佑，地祇迎，混合乾坤日月精。虎啸一声龙出窟，鸾飞凤舞出金城。朱砂配，水银停，一派红霞列太清。铅池迸出金光现，汞火流珠入帝京。龙虎媾，外持盈，走圣飞灵在宝瓶。一时辰内金丹就，上朝金阙紫云生。仙桃熟。摘取饵，万化来朝天地喜。斋戒等候一阳生，便进周天参同理。参同理，炼金丹，水火薰蒸透百关。养胎十月神丹结，男子怀胎岂等闲。内丹成，外丹就，内外相接和谐偶。结成一块紫金丸，变化飞腾天地久。丹入腹，非寻常，阴阳剥尽化纯阳。飞升羽化三清客，各遂功成达上苍。三清客，驾琼舆，跨凤腾霄入太虚。似此逍遥多快乐，遨游三界最清奇。太虚之上修真士，朗朗圆成一物无。一物无，唯显道，五方透出真人貌。仙童仙女彩云迎，五明宫内传真诰。传真诰，话幽情，只是真铅炼汞精。声闻缘觉冰消散，外道修罗缩项惊。点枯骨，立成形，信道天梯似掌平。九祖先灵得超脱，谁羡繁华贵与荣。寻烈士，觅贤才，同安炉鼎化凡胎。若是悭财并惜宝，千万神仙不肯来。修真士，不妄说，妄说一句天公折。万劫尘沙道不成，七窍眼睛皆迸血。贫穷子，发誓切，待把凡流尽提接。同越蓬莱仙会中，凡景煎熬无了歇。尘世短，更思量，洞里乾坤日月长。坚志苦心三二载，百千万劫寿弥疆。达圣道，显真常，虎兕刀兵更不伤。水火蛟龙无损害，拍手天宫笑一场。这些功，真奇妙，分付与人谁肯要。愚徒死恋色和财，所以神仙不肯召。真至道，不择人，岂论高低富与贫。且饶帝子共王孙，须去繁华锉锐分。嗔不除，憨不改，堕入轮回生死海。堆金积玉满山川，神仙冷笑应不采。名非贵，道极尊，圣圣贤贤显子孙。腰间跨玉骑骄马，瞥见如同隙里尘。隙里尘，石中火，何在留心为久计。苦苦煎熬唤不回，夺利争名如鼎沸。如鼎沸，永沈沦，失道迷真业所根。有人平却心头棘，便把天机说与君。命要传，性要悟，入圣超凡由汝做。三清路上少人行，畜类门前争入去。报贤良，休慕顾，性命机关须守护。若还缺一不芳菲，执著波查应失路。只修性，不修命，此是修行第一病。只修祖性不修丹，万劫阴灵难入圣。达命宗，迷祖性，恰似鉴容无宝镜。寿同天地一愚夫，权物家财无主柄。性命双修玄又玄，海底洪波驾法船。生擒活捉蛟龙首，始知匠手不虚传。
三字诀:这个道，非常道。性命根，生死窍。说著丑，行着妙。人人憎，个个笑。大关键，在颠倒。莫厌秽，莫计较。得他来，立见效。地天泰，为朕兆。口对口，窍对窍。吞入腹，自知道。药苗新，先天兆。审眉间，行逆道。滓质物，自继绍。二者余，方绝妙。要行持，令人叫。气要坚，神莫耗。若不行，空老耄。认得真，老还少。不知音，莫语要。些儿法，合大道。精气神，不老药。静里全，明中报。乘凤鸾，听天诏。
留诗:昔在禹余天，还依太上家。忝以掌仙录，去来乘烟霞。暂下宛利城，渺然思金华。自此非久住，云上登香车。适向人间世，时复济苍生。度人初行满，辅国亦功成。但念清微乐，谁忻下界荣。门人好住此，翛然云上征。退仙时此地，去俗久为荣。今日登云天，归真游上清。泥丸空示世，腾举不为名。为报学仙者，知余朝玉京。
题长安酒肆壁三绝句:坐卧常携酒一壶，不教双眼识皇都。乾坤许大无名姓，疏散人中一丈夫。得道高僧不易逢，几时归去愿相从。自言住处连沧海，别是蓬莱第一峰。莫厌追欢笑语频，寻思离乱好伤神。闲来屈指从头数，得见清平有几人。
题龙兴观壁:世有无穷事，生知遂百春。问程方外路，宜是上清人。
又诗二首:省悟前非一息间，更抛闲事弃尘寰。徒夸美酒如琼液，休恋娇娥似玉颜。含笑谩教情面厚，多愁还使鬓毛斑。云中幸有堪归路，无限青山是我山。何用烧丹学驻颜，闹非城市静非山。时人若觅长生药，对景无心是大还。
渔父引二首:村寺钟声度远滩，半轮残月落山前。徐徐拨棹却归湾，浪叠朝霞锦绣翻。渔弟渔兄喜到来，波官赛却坐江隈。椰榆杓子木瘤杯，烂煮鲈鱼满案堆。
题游帷观真君殿后:日日祥云瑞气连，侬家应作大神仙。笔头洒起风雷力，剑下驱驰造化权。更无戎夷添礼乐，永教胡虏绝烽烟。列仙功业只如此，直上三清第一天。
游溧阳霞泉寺限白字:近枕吴溪与越峰，前朝恩赐云泉额。竹林晴见雁塔高，石室曾栖几禅伯。荒碑字没莓苔深，古池香泛荷花白。客有经年别故林，落日啼猿情脉脉。
幽栖观:仙翁上升去，丹井寄晴壑。山色接天台，湖光照寥廓。玉洞绝无人，老桧犹栖鹤。我欲掣青蛇，他时冲碧落。
题茅山观:尝恨清风千载郁，洞天今得恣游遨。松楸一色古坛静，鸾鹤不来青汉高。茅氏井寒丹已化，玄宗碑断梦仍劳。分明有个长生路，休向红尘叹二毛。
赠酒店崔氏:武陵城里崔家酒，地上应无天上有。南游道士饮一斗，卧向白云深洞口。
哭陆先生:六亲恸哭还复苏，我笑先生泪个无。脱履定归天上去，空坟留入武陵图。
同沈恭子游虎丘寺有作:我本长殷周，遭罹历秦汉。四渎与五岳，名山尽幽窜。及此寰区中，始有近峰玩。近峰何郁郁，平湖渺瀰漫。吟俯川之阴，步上山之岸。山川共澄澈，光彩交凌乱。白云蓊欲归，青松忽消半。客去川岛静，人来山鸟散。谷深中见日，崖幽晓非旦。闻子盛游遨，风流足词翰。嘉兹好松石，一言常累叹。勿谓余鬼神，忻君共幽赞。
游春台诗:玉幢亘碧虚，此乃真人居。裴回仍未进，邪省犹难除。日落烟水黯，骊珠色岂昏。寒光射万里，霜缟遍千门。玉魄东方开，嫦娥逐影来。洗心兼涤目，恍若游春台。清波滔碧天，乌藏黯黮连。二仪不辨处，忽吐清光圆。乌沈海西岸，蟾吐天东头。凤凰三十六，碧天高太清。元君夫人蹋云语，冷风飒飒吹鹅笙。
醉吟:阳春时节天气和，万物芳盛人如何。素秋时节天地肃，荣秀丛林立衰促。有同人世当少年，壮心仪貌皆俨然。一旦形羸又发白，旧游空使泪连连。
嫁女诗:劝君酒，为君悲且吟。自从频见市朝改，无复瑶池宴乐心。奉君酒，休叹市朝非。早知无复瑶池兴，悔驾骅骝草草归。八马回乘汗漫风，犹思往事憩昭宫。宴移玄圃情方洽，乐奏钧天曲未终。斜汉露凝残月冷，流霞杯泛曙光红。昆仑回首不知处，疑是酒酣魂梦中。一曲笙歌瑶水滨，曾留逸足驻征轮。人间甲子周千岁，灵境杯觞初一巡。玉兔银河终不夜，奇花好树镇长春。悄知碧海饶词句，歌向俗流疑误人。珠露金风下界秋，汉家陵树冷修修。当时不得仙桃力，寻作浮尘飘陇头。五十余年四海清，自亲丹药得长生。若言尽是仙桃力，看取神仙簿上名。月照骊山露泣花，似悲先帝早升遐。至今犹有长生鹿，时绕温泉望翠华。幽蓟烟尘别九重，贵妃汤殿罢歌钟。中宵扈从无全仗，大驾苍黄发六龙。妆匣尚留金翡翠，暖池犹浸玉芙蓉。荆榛一闭朝元路，唯有悲风吹晚松。上清神女，玉京仙郎。乐此今夕，和鸣凤凰。凤凰和鸣，将翱将翔。与天齐休，庆流无央。玉为质兮花为颜，蝉为鬓兮云为鬟。何劳傅粉兮施渥丹，早出娉婷兮缥缈间。水晶帐开银烛明，风摇珠珮连云清。休匀红粉饰花态，早驾双鸾朝玉京。三星在天银河回，人间曙色东方来。玉苗琼蕊亦宜夜，莫使一花冲晓开。
吟:饵柏身轻叠嶂间，是非无意到尘寰。冠裳暂备论浮世，一饷云游碧落间。谁知古是与今非，闲蹑青霞与翠微。箫管秦楼应寂寂，彩云空惹薜萝衣。
送紫微处士酒:此中何必羡青城，玉树云栖不记名。闷即乘龙游紫府，北辰南斗逐君行。
隋堤词:尝忆江都大业秋，曾随銮跸戏龙舟。伤心一觉兴亡梦，堤柳无情识世愁。
摘紫芝:偶游洞府到芝田，星月茫茫欲曙天。虽则似离尘世了，不知何处偶真仙。
玩月诗:曲龙桥顶玩瀛洲，凡骨空陪汗漫游。不假丹梯蹑霄汉，水晶盘冷桂花秋。月砌瑶阶泉滴乳，玉箫催凤和烟舞。青城丈人何处游，玄鹤唳天云一缕。造化天桥碧海东，玉轮还过辗晴虹。霓襟似拂瀛洲顶，颢气潜消橐仑中。危桥横石架云端，跨鹿登临景象宽。颢魄洗烟澄碧落，桂花低拂玉簪寒。
歌:笑看沧海欲成尘，王母花前别众真。千岁却归天上去，一心珍重世间人。
游福感寺答少年:牡丹未及开时节，况是秋风莫近前。留待来年二三月，一枝和露压神仙。
仙诗五首:道启真心觉渐清，天教绝粒应精诚。云外仙歌笙管合，花间风引步虚声。□□□□□□□，□君隐处当一星。□□莲花山头饭，黄精仙人掌上经。飞鸟莫到人莫攀，一隐十年不下山。袖中短书谁为达，华山道士卖药还。日落焚香坐醮坛，庭花露湿渐更阑。净水仙童调玉液，春宵羽客化金丹。摄念精思引彩霞，焚香虚室对烟花。道合云霄游紫府，湛然真境瑞皇家。
王母:沧海成尘几万秋，碧桃花发长春愁。不来便是数千载，周穆汉皇何处游。
太真:春梦悠扬生下界，一堪成笑一堪悲。马嵬不是无情地，自迈蓬莱睡觉时。
书任生案:我本籍上清，谪居游五岳。以君无俗累，来劝神仙学。葛洪还有妇，王母亦有夫。神仙尽灵匹，君意合何如。
赠华山游人:药苗不满笥，又更上危巅。回首归去路，相将入翠烟。曾折松枝为宝栉，又编栗叶代罗襦。有时问却秦宫事，笑拈山花望太虚。
铸镜歌:盘龙盘龙，隐于镜中。分野有象，变化无穷。兴云吐雾，行雨生风。上清仙子，来献圣聪。
笑巫诗:魍魉何曾见，头旋即下神。图他衫子段，诈道大王嗔。
语:三珠并一珠，驴马没人驱。岁月甲庚午，中兴戊己土。
风光词:隆佳秀兮昭盛时，播薰绿兮淑华归。故里荑与处萼兮，潜重房以饰姿。见雅态之韶华兮，蒙长霭以为帏。醉融光兮渺渺瀰瀰，迷千里兮涵烟眉。晨陶陶兮暮熙熙，舞袅娜之秾条兮，娉盈盈以披迟。酡游颜兮倡蔓卉縠，流倩电兮石发髓施。
掷裴武公诗:屡策羸骖历乱峋，丛岚映日昼如曛。长桥驾险浮天汉，危栈通岐触岫云。却念淮阴空得计，又嗟忠武不堪离。废兴尽系前生数，休衒英雄勇冠军。
诗二首:虎丘石壁鬼高松多悲风，萧萧清且哀。南山接幽垅，幽垅空崔嵬。白日徒昭昭，不照长夜台。虽知生者乐，魂魄安能回。况复念所亲，恸哭心肝摧。恸哭更何言，哀哉复哀哉。神仙不可学，形化空游魂。白日非我朝，青松为我门。虽复隔幽显，犹知念子孙。何以遣悲惋，万物归其根。寄语世上人，莫厌临芳尊。庄生问枯骨，三乐成虚言。
呈李续:我有敌国雠，无人可为雪。每至秦陇头，游魂自呜咽。
赠窦丞:冥路杳杳人不知，不用苦说使人悲。喜得逢君传家信，后会茫茫何处期。
过台城感旧:六代旧山川，兴亡几百年。繁华今寂寞，朝市昔喧阗。夜月琉璃水，春风卵色天。伤时与怀古，垂泪国门前。
题壁:禁烟佳节同游此，正值酴醿夹岸香。缅首十年前往事，强吟风景乱愁肠。策马暂寻原上路，落花芳草尚依然。家亡国破一场梦，惆怅又逢寒食天。
同鹿门少年马绍隆冥游诗。同望荆门:千年故国岁华奔，一柱高台已断魂。唯有岘亭清夜月，与君长啸学苏门。
同鹿门少年马绍隆冥游诗。忆荆南:高名宋玉遗闲丽，作赋兰成绝盛才。谁似辽东千岁鹤，倚天华表却归来。
贻常夷诗:平生游城郭，殂没委荒榛。自我辞人世，不知秋与春。牛羊久来牧，松柏几成薪。分绝车马好，甘随狐兔群。何处清风至，君子幸为邻。烈烈盛名德，依依伫良宾。千年何旦暮，一室动人神。乔木如在望，通衢良易遵。高门傥无隔，向与析龙津。
空馆夜歌:明月清风，良宵会同。星河易翻，欢娱不终。绿樽翠杓，为君斟酌。今夕不饮，何时欢乐。杨柳杨柳，袅袅随风急。西楼美人春梦长，绣帘斜卷千条入。玉户金缸，愿陪君王。邯郸宫中，金石丝簧。卫女秦娥，左右成行。纨缟缤纷，翠眉红妆。王欢顾盼，为王歌舞。愿得君欢，常无灾苦。
附：唐晅悼妻诗:寝室悲长簟，妆楼泣镜台。独悲桃李节，不共夜泉开。魂兮若有感，仿佛梦中来。常时华堂静，笑语度更筹。恍惚人事改，冥寞委荒丘。阳原歌薤露，阴壑惜藏舟。清夜妆台月，空想画眉愁。
附：轩诗:当时计拙笑将军，何事安邦赖美人。一自仙葩入吴国，从兹越国更无春。
和检诗:春雨濛濛不见天，家家门外柳和烟。如今肠断空垂泪，欢笑重追别有年。
诗:江上樯竿一百尺，山中楼台十二重。山僧楼上望江上，指点樯竿笑杀侬。仙人未必便仙去，还在人间人不知。手把白须从两鹿，相逢却问姓名谁。
句:薄命苏秦频去国，多情潘岳旋兴悲。今夜若栖芳草径，为传幽意达王孙。
东阳夜怪诗:乱鲁负虚名，游秦感宁生。候惊丞相喘，用识葛卢鸣。黍稷滋农具，轩车乏道情。近来筋力退，一志在归耕。
邢君才旧宅三怪诗:当时得意气填心，一曲君前直万金。今日不如庭下竹，风来犹得学龙吟。
邢君才旧宅三怪诗:头焦鬓秃但心存，力尽尘埃不复论。莫笑今来同腐草，曾经终日扫朱门。
孙长史女与焦封赠答诗:妾失鸳鸯伴，君方萍梗游。少年欢醉后，只恐苦相留。心常名宦外，终不耻狂游。误入桃源里，仙家争肯留。鹊桥织女会，也是不多时。今日送君处，羞言连理枝。但保同心结，无劳织锦诗。苏秦求富贵，自有一回时。
秦梦诗三首。别穆公:击髆舞，恨满烟光无处所。泪如雨，欲拟著辞不成语。金凤衔红旧绣衣，几度宫中同看舞。人间春日正欢乐，日暮东风何处去。
咏兴善寺佛殿灾:道善何曾善，言兴且不兴。如来烧赤尽，惟有一群僧。
叙可笑事:朱前疑著绿，逯仁杰著朱。阎知微骑马，马吉甫骑驴。将名作姓李千里，将姓作名吴栖梧。左台胡御史，右台御史胡。
又赐宴自歌:东馆总是鹓鸾，南台自多杞梓。日用读书万卷，何忍不蒙学士。墨制帘下出来，微臣眼看喜死。
喜雨:暗去也没雨，明来也没云。日头赫赤出，地上绿氤氲。
哭李峤诗:台阁神仙地，衣冠君子乡。昨朝犹对坐，今日忽云亡。魂随司命鬼，魄逐见阎王。此时罢欢笑，无复向朝堂。
嘲游使君:白帝城头二月时，忍教清醒看花枝。莫言世上无袁许，客子由来是相师。
咏螃蟹呈浙西从事:未游沧海早知名，有骨还从肉上生。莫道无心畏雷电，海龙王处也横行。
戏答朝士:华缄千里到荆门，章草纵横任意论。应笑钟张虚用力，却教羲献枉劳魂。惟堪爱惜为珍宝，不敢传留误子孙。深荷故人相厚处，天行时气许教吞。
示女诗:深宫富贵事风流，莫忘生身老骨头。因与太师欢笑处，为吾方便觅彭州。
题敬爱诗后:高唐不是这高塘，淮畔荆南各异方。若向此中求荐枕，参差笑杀楚襄王。
和座客:十载文场敢惮劳，宋都回鶂为风高。今朝甘被花枝笑，任道尊前爱缚猱。
判误书纸背:这畔似那畔，那畔似这畔。我也不辞与你判，笑杀门前著靴汉。
碾驴鞍判:邺城大道甚宽，何故驾车碾鞍？领鞴驴汉子科决，待驾车汉子喜欢。
王法曹歌:前得尹佛子，后得王癞獭。判事驴咬瓜，唤人牛嚼沫。见钱满面喜，无镪从头喝。常逢饿夜叉，百姓不可活。
曲江游人歌:春光且莫去，留与醉人看。
蜥蜴求雨歌:蜥蜴蜥蜴，兴云吐雾。雨若滂沱，放汝归去。
劝进疏引谶:东海十八子，八井唤三军。手持双白雀，头上戴紫云。丁丑语甲子，深藏八堂里。何意坐堂里，中央有天子。西北天火照，龙山昭童子。赤光连北斗，童子木上悬白幡。胡兵纷纷满前后，拍手唱堂堂，驱羊向南走。胡兵未济汉不整，治中都护有八井。兴伍伍，仁义行武。得九九，得声名。童子木底百丈水，东家井里五色星。我语不可信，问取卫先生。戌亥君臣乱，子丑破城隍。寅卯如欲定，龙蛇伏四方。十八成男子，洪水主刀傍。市朝义归政，人宁俱不荒。人言有恒性，也复道非常。为君好思量，何□□禹汤。桃源花□□，李树起堂堂。只看寅卯岁，深水没黄杨。
蜀王氏谶文:李祜西王逢吉昌，上德兑兴丹莫当。
显德道宫石记:瑞云灵迹镇梁东，他日多应与古同。岁月迁移人事改，再来闲处又兴功。
荆南语:旱不苦，祷而雨。雨不愁，公出游。
咸亨后谣:莫浪语，阿婆嗔，三叔闻时笑杀人。
占年:要见麦，见三白。正月三白，田公笑赫赫。
和剂方补骨脂丸方诗:三年时节向边隅，人信方知药力殊。夺得春光来在手，青娥休笑白髭须。
蒙求:王戎简要，裴楷清通。孔明卧龙，吕望非熊。杨震关西，丁宽易东。谢安高洁，王导公忠。匡衡凿壁，孙敬闭户。郅都苍鹰，宁成乳虎。周嵩狼抗，梁冀跋扈。郗超髯参，王珣短簿。伏波标柱，博望寻河。李陵初诗，田横感歌。武仲不休，士衡患多。桓谭非谶，王商止讹。嵇吕命驾，程孔倾盖。剧孟一敌，周处三害。胡广补阙，袁安倚赖。黄霸政殊，梁习治最。墨子悲丝，杨朱泣岐。朱博乌集，萧芝雉随。杜后生齿，灵王出髭。贾谊忌鵩，庄周畏牺。燕昭筑台，郑庄置驿。瓘靖二妙，岳湛连璧。郄诜一枝，戴冯重席。邹阳长裾，王符逢掖。鸣鹤日下，士龙云间。晋宣狼顾，汉祖龙颜。鲍靓记井，羊祜识环。仲容青云，叔夜玉山。毛义捧檄，子路负米。江革忠孝，王览友弟。萧何定律，叔孙制礼。葛丰刺举，息躬历诋。管宁割席，和峤专车。时苗留犊，羊续悬鱼。樊哙排闼，辛毗引裾。孙楚漱石，郝隆晒书。枚皋诣阙，充国自赞。王衍风鉴，许劭月旦。贺循儒宗，孙绰才冠。太叔辨洽，挚仲辞翰。山涛识量，毛玠公方。袁盎却座，卫瓘抚床。于公高门，曹参趣装。庶女振风，邹衍降霜。范丹生尘，晏婴脱粟。诘汾兴魏，鳖灵王蜀。不疑诬金，卞和泣玉。檀卿沐猴，谢尚鸲鹆。泰初日月，季野阳秋。荀陈德星，李郭仙舟。王忳绣被，张氏铜钩。丁公遽戮，雍齿先侯。陈雷胶漆，范张鸡黍。周侯山嶷，会稽霞举。季布一诺，阮瞻三语。郭文游山，袁宏泊渚。黄琬对日，秦宓论天。孟轲养素，扬雄草玄。向秀闻笛，伯牙绝弦。郭槐自屈，南郡犹怜。鲁恭驯雉，宋均去兽。广客蛇影，殷师牛斗。元礼模楷，季彦领袖。鲁褒钱神，崔烈铜臭。梁竦庙食，赵温雄飞。枚乘蒲轮，郑均白衣。陵母伏剑，轲亲断机。齐后破环，谢女解围。凿齿尺牍，荀勖音律。胡威推缣，陆绩怀橘。罗含吞鸟，江淹梦笔。李廞清贞，刘驎高率。蒋诩三径，许由一瓢。杨仆移关，杜预建桥。寿王议鼎，杜林驳尧。西施捧心，孙寿折腰。灵辄扶轮，魏颗结草。逸少倾写，平子绝倒。澹台毁璧，子罕辞宝。东平为善，司马称好。公超雾市，鲁般云梯。田单火牛，江逌爇鸡。蔡裔殒盗，张辽止啼。陈平多辙，李广成蹊。陈遵投辖，山简倒载。渊客泣珠，交甫解佩。龚胜不屈，孙宝自劾。吕安题凤，子猷访戴。董宣强项，翟璜直言，纪昌贯虱，养由号猿。冯衍归里，张昭塞门。苏韶鬼灵，卢充幽婚。震畏四知，秉去三惑。柳下直道，叔敖阴德。张汤巧诋，杜周深刻。三王尹京，二鲍纠慝。孙康映雪，车胤聚萤。李充四部，井春五经。谷永笔札，顾恺丹青。戴逵破琴，谢敷应星。阮宣杖头，毕卓瓮下。文伯羞鳖，孟宗寄鲊。史丹青蒲，张湛白马。隐之感邻，王修辍社。阮放八隽，江臮四凶。华歆忤旨，陈群蹙容。王濬悬刀，丁固生松。姜维胆斗，卢植音钟。桓温奇骨，邓艾大志。杨修捷对，罗友默记。杜康造酒，苍颉制字。樗里智囊，边韶经笥。滕公佳城，王果石崖。买妻耻醮，泽室犯斋。马后大练，孟光荆钗。颜叔秉烛，宋弘不谐。邓通铜山，郭况金穴。秦彭樊辕，侯霸卧辙。淳于炙輠，彦国吐屑。太真玉台，武子金埒。巫马戴星，宓贱弹琴。郝廉留钱，雷义送金。逢萌挂冠，胡昭投簪。王乔双凫，华佗五禽。程邈隶书，史籀大篆。王承鱼盗，丙吉牛喘。贾琮褰帷，郭贺露冕。冯媛当熊，班女辞辇。王充阅市，董生下帷。平叔傅粉，弘治凝脂。杨生黄雀，毛子白龟。宿瘤采桑，漆室忧葵。韦贤满籝，夏侯拾芥。阮简旷达，袁耽俊迈。苏武持节，郑众不拜。郭巨将坑，董永自卖。仲连蹈海，范蠡泛湖。文宝缉柳，温舒截蒲。伯道无儿，嵇绍不孤。绿珠坠楼，文君当垆。伊尹负鼎，甯戚叩角。赵壹坎壈，颜驷蹇剥。龚遂劝农，文翁兴学。晏御扬扬，五鹿岳岳。萧朱结绶，王贡弹冠。庞统展骥，仇览栖鹰。葛亮顾庐，韩信升坛。王褒柏惨，闵损衣单。蒙恬制笔，蔡伦造纸。孔伋缊袍，祭遵布被。周公握发，蔡邕倒屣。王敦倾室，纪瞻出妓。暴胜持斧，张纲埋轮。灵运曲笠，林宗折巾。屈原泽畔，渔父江滨。魏勃扫门，潘岳望尘。京房推律，翼奉观性。甘宁奢侈，陆凯贵盛。干木富义，於陵辞聘。元凯传癖，伯英草圣。冯异大树，千秋小车。漂母进食，孙钟设瓜。壶公谪天，蓟训历家。刘玄刮席，晋惠闻蟆。伊籍一拜，郦生长揖。马安四至，应璩三入。郭解借交，朱家脱急。虞延克期，盛吉垂泣。豫让吞炭，鉏麑触槐。阮孚蜡屐，祖约好财。初平起石，左慈掷杯。武陵桃源，刘阮天台。王俭坠车，褚渊落水。季伦锦障，春申珠履。甄后出拜，刘桢平视。胡嫔争摴，晋武伤指。石庆数马，孔光温树。翟汤隐操，许询胜具。优旃滑稽，落下历数。曼容自免，子平毕娶。师旷清耳，离娄明目。仲文照镜，临江折轴。栾巴噀酒，偃师舞木。德润佣书，君平卖卜。叔宝玉润，彦辅冰清。卫后发鬒，飞燕体轻。玄石沈湎，刘伶解酲。赵胜谢躄，楚庄绝缨。恶来多力，飞廉善走。赵孟疵面，田骈天口。张凭理窟，裴頠谈薮。仲宣独步，子建八斗。广汉钩距，弘羊心计。卫青拜幕，去病辞第。郦寄卖友，纪信诈帝。济叔不痴，周兄无慧。虞卿担簦，苏章负笈。南风掷孕，商受昔斤涉。广德从桥，君章拒猎。应奉五行，安世三箧。相如题柱，终军弃繻。孙晨槁席，原宪桑枢。端木辞金，钟离委珠。季札挂剑，徐稚致刍。朱云折槛，申屠断鞅。卫玠羊车，王恭鹤氅。管仲随马，苍舒称象。丁兰刻木，伯瑜泣杖。陈逵豪爽，田方简傲。黄向访主，陈寔遗盗。庞俭凿井，阴方祀灶。韩寿窃香，王濛市帽。句践投醪，陆抗尝药。孔愉放龟，张颢堕鹊。田豫俭素，李恂清约。义纵攻剽，周阳暴虐。孟阳掷瓦，贾氏如皋。颜回箪瓢，仲蔚蓬蒿。糜竺收资，桓景登高。雷焕送剑，吕虔佩刀。老莱斑衣，黄香扇枕。王祥守奈，蔡顺分椹。淮南食时，左思十稔。刘惔倾酿，孝伯痛饮。女娲补天，长房缩地。季珪士首，长孺国器。陆玩无人，贾诩非次。何晏神伏，郭奕心醉。常林带经，高凤漂麦。孟嘉落帽，庾凯堕帻。龙逢板出，张华台坼。董奉活燮，扁鹊起虢。寇恂借一，何武去思。韩子孤愤，梁鸿五噫。蔡琰辨琴，王粲覆棋。西门投巫，何谦焚祠。孟尝还珠，刘昆反火。姜肱共被，孔融让果。端康相代，亮陟隔坐。赵伦鶹怪，梁孝牛祸。桓典避马，王尊叱驭。晁错峭直，赵禹廉倨。亮遗巾帼，备失匕箸。张翰适意，陶潜归去。魏储南馆，汉相东阁。楚元置醴，陈蕃下榻。广利泉涌，王霸冰合。孔融坐满，郑崇门杂。张堪折辕，周镇漏船。郭伋竹马，刘宽蒲鞭。许史侯盛，韦平相延。雍伯种玉，黄寻飞钱。王允千里，黄宪万顷。虞马斐才望，戴渊锋颖。史鱼黜殡，子囊城郢。戴封积薪，耿恭拜井。汲黯开仓，冯驩折券。齐景驷千，何曾食万。顾荣锡炙，田文比饭。稚珪蛙鸣。彦伦鹤怨。廉颇负荆，须贾擢发。孔翊绝书，申嘉私谒。渊明把菊，真长望月。子房取履，释之结袜。郭丹约关，祖逖誓江。贾逵问事，许慎无双。娄敬和亲，白起坑降。萧史凤台，宋宗鸡窗。王阳囊衣，马援薏苡。刘整交质，五伦十起。张敞画眉，谢鲲折齿。盛彦感螬，姜诗跃鲤。宗资主诺，成瑨坐啸。伯成辞耕，严陵去钓。董遇三余，谯周独笑。将闾仰天，王凌呼庙。二疏散金，陆贾分橐。慈明八龙，祢衡一鹗。不占陨车，子云投阁。魏舒堂堂，周舍谔谔。无盐如漆，姑射若冰。邾子投火，王思怒蝇。符朗皂白，易牙淄渑。周勃织薄。灌婴贩缯。马良白眉，阮籍青眼。黥布开关，张良烧栈。陈遗饭感，陶侃酒限。楚昭萍实，束晰竹简。曼倩三冬，陈思七步。刘宠一钱，廉范五袴。氾毓字孤，郗鉴吐哺。苟弟转酷，严母扫墓。洪乔掷水，陈泰挂壁。王述忿狷。荀粲惑溺。宋女愈谨，敬姜犹绩。鲍照篇翰，陈琳书檄。浩浩万古，不可备甄。芟繁摭华，尔曹勉旃。
九月九日:九日重阳节，三秋季月残。菊花催晚气，萸房辟早寒。霜浓鹰击远，雾重雁飞难。谁忆龙山外，萧条边兴阑。
和黄门舅十五夜作:闻君陌上来，歌管沸相催。孤月连明照，千灯合暗开。宝装游骑出，香绕看车回。独有归闲意，春庭伴落梅。
和九月九日登慈恩寺浮图应制:出豫垂佳节，凭高陟梵宫。皇心满尘界，佛迹现虚空。日月宜长寿，天人得大通。喜闻题宝偈，受记莫由同。
游马耳山:兹山表东服，远近瞻其名。合沓尽溟涨，浑浑连太清。我来疑初伏，幽路无炎精。流水出溪尽，覆萝摇风轻。高深变气候，俯仰暮天晴。入谷烟雨润，登崖云日明。乾坤正含养，种植总滋荣。草树皆秀色，雏麋乱新声。攀岩挹桂髓，洞穴拾瑶英。此地隐微径，何人得长生。宿心尚葛许，弥愿栖蓬瀛。太息宦名路，迟回忠孝情。还丹昧远术，养素惭幽贞。安得从此去，悠然升玉京。
□□□赵载同游焦湖夜归作:□□将泽国，淜腾迎淮甸。东江输大江，别流从此县。仙尉俯胜境，轻桡恣游衍。自公暇有余，微尚得所愿。拈引间翰墨，风流尽欢宴。稍移井邑闲，始悦登眺便。遥岫逢应接，连塘乍回转。划然气象分，万顷行可见。波中峰一点，云际帆千片。浩叹无端涯，孰知蕴虚变。往游信不厌，毕景方未还。兰□烟霭里，延缘蒲稗间。势随风潮远，心与□□闲。回见出浦月，雄光射东关。悠然蓬壶事，□□□衰颜。安得傲吏隐，弥年寓兹山。
庭前晚花开:西王母桃种我家，三千阳春始一花。结实苦迟为人笑，攀折唧唧长咨嗟
和中丞奉使承恩，还终南旧居:轩车寻旧隐，宾从满郊园。萧散烟霞兴，殷勤故老言。谢公山不改，陶令菊犹存。苔藓侵垂钓，松篁长闭门。风霜清吏事，江海谕君恩。祗召趋宣室，沉冥在一论。
同韩给事观毕给事画松石:海峤微茫那得到，楚关迢递心空忆。夕郎善画岩间松，远意幽姿此何极。千条万叶纷异状，虎伏螭盘争劲力。扶疏半映晚天青，凝澹全和曙云黑。烟笼月照安可道，雨湿风吹未曾息。能将积雪辨晴光，每与连峰作寒色。龙楼不竞繁花吐，骑省偏宜遥夜直。罗浮道士访移来，少室山僧旧应识。掖垣深沈昼无事，终日亭亭在人侧。古槐衰柳宁足论，还对罘罳列行植。
晚霁登王六东阁:试上江楼望，初逢山雨晴。连空青嶂合，向晚白云生。俊美要殊观，萧条见远情。情来不可极，日暮水流清。
曲龙山歌:曲龙丈人冠藕花，其颜色映光明砂。玉绳金枝有通籍，五岳三山如一家。遥指丛霄沓灵岛，岛中晔晔无凡草。九仙傲倪折五芝，翠凤白麟回异道。石台石镜月长明，石洞石桥连上清。人间妻子见不识，拍云挥手升天行。摩天截汉何潇洒，四石五云更上下。下方小兆更拜焉，愿得骑云作车马。子欲居九夷，乘桴浮于海。圣人之意有所在，曲龙何在在海中。石室玉堂窅玲珑，其下琛怪之所产，其上灵栖复无限。无风浪顶高屋脊，有风天晴翻海眼。愿逐刚风骑吏旋，起居按摩参寥天。凤凰颊骨流珠佩，孔雀尾毛张翠盖。下看人界等虫沙，夜宿层城阿母家。
九日:九日强游登藻井，发稀那敢插茱萸。横空过雨千峰出，大野新霜万壑铺。更望尊中菊花酒，殷勤能得几回沽。
青阳馆望九子山:苍翠岧峣上碧天，九峰遥落县门前。毫芒映日千重树，涓滴垂空万丈泉。武帝南游曾驻跸，始皇东幸亦祈年。云祠绝迹终难访，唯有猿声到客边。
游小洞庭:湖山上头别有湖，芰荷香气占仙都。夜含星斗分乾象，晓映雷云作画图。风动绿蘋天上浪，鸟栖寒照月中乌。若非神物多灵迹，争得长年冬不枯。
奉使过石门瀑布:溪上望悬泉，耿耿云中见。披榛上岩巘，绝壁正东面。千仞泻联珠，一潭喷飞霰。嵯潨满山响，坐觉炎氛变。照日类虹蜺，从风似绡练。灵奇既天造，惜处穷海甸。吾祖昔登临，谢公亦游衍。王程惧淹泊，下磴空延眷。千里雷尚闻，峦回树葱蒨。奔波恭贱役，探讨愧前彦。永欲洗尘缨，终当惬兹愿。
山居雨霁即事:结茅苍岭下，自与喧卑隔。况值雷雨晴，郊原转岑寂。出门看反照，绕屋残溜滴。古路绝人行，荒陂响蝼蝈。篱崩瓜豆蔓，圃壤牛羊迹。断续古祠鸦，高低远村笛。喜闻东皋润，欲往未通屐。杖策试危桥，攀萝瞰苔壁。邻翁夜相访，缓酌聊跂石。新月出污尊，浮云在中舄。常隳腐儒操，谬习经邦画。有待时未知，非关慕沮溺。
秋日登山:逐胜不怯寒，秋山闲独登。依稀小径通，深处逢来僧。侧石拥寒溜，欹松悬古藤。明书问知友，兴咏将谁能。
闲居:僻巷新苔遍，空庭弱柳垂。井栏防稚子，盆水试鹅儿。喜客加笾食，邀僧长路棋。未能抛世事，除此更何为。
冬日题兴善寺崔律师院孤松:为此疏名路，频来访远公。孤标宜雪后，每见忆山中。静影生幽藓，寒声入迥空。何年植兹地，晓夕动清风。
春草歌:漠漠绵绵几多思，无言领得春风意。花裁小锦绣晴空，叶抽碧簟铺平地。含芳吊影争芬敷，绕云恨起山蘼芜。离人不忍到此处，泪娥滴尽双真珠。
龙门八韵:河浸华夷阔，山横宇宙雄。高波万丈泻，夏禹几年功。川迸晴明雨，林生旦暮风。人看翻进退，鸟性断西东。气逐云归海，声驱石落空。近身毛乍竖，当面语难通。沸沫归何处，盘涡傍此中。从来化鬐者，攀去路应同。
送判官赴京:阙下情偏已绝稀，天涯身远复相依。庭花每对从容落，夜烛多同笑语归。君子是行应柏署，鄙人何望即柴扉。青云若遇交亲话，白璧无心待发挥。
南游湘汉寄友人:南去远三京，三湘五月行。巴江雪水下，楚泽火云生。向野聊中饮，乘凉探暮程。离怀不可说，已近峡猿声。
江边柳:东风晴色挂阑干，眉叶初晴畏晓寒。江上别筵终日有，绿条春在长应难。
即目:自笑腾腾者，非憨又不狂。何为跧似鼠，而复怯于獐。落拓无生计，伶俜恋酒乡。冥搜得诗窟，偶战出文场。爱雪愁冬尽，怀人觉夜长。石楼多爽气，柽案有余香。运去非关拙，时来不在忙。平生两闲暇，孤趣满沧浪。
白樱树:记得花开雪满枝，和蜂和蝶带花移。如今花落游蜂去，空作主人惆怅诗。
春晚泊船江村:芳草青青古渡头，渔家住处暂维舟。残花半树悄无语，细雨满天风似愁。家信不来春又晚，客程难尽水空流。自怜爱失心期约，看取花时更远游。
莲花:影欹晴浪势欹烟，恨态缄言日抵年。轻雾晓和香积饭，片红时堕化人船。人间有笔应难画，雨后无尘更好怜。何限断肠名不得，倚风娇怯醉腰偏。
山路木芙蓉:不向横塘泥里栽，两株晴笑碧岩隈。枉教绝世深红色，只向深山僻处开。万里王孙应有恨，三年贾傅惜无才。缘花更叹人间事，半日江边怅望回。
南阳见柳:夜来风入最高枝，罥断愁肠几尺丝。楚塞曾吟烟午处，曲江长忆雪晴时。金衔细毂萦回岸，戍笛牛歌远近陂。还把旧年惆怅意，武安城下一吟诗。
宿寿安山阴馆闻泉:一支清急万山来，穿竹喧飞破石苔。梦在故乡临欲到，声闻孤枕却惊回。多愁鬓发余甘老，有限年光尔莫催。缘忆旧游相似处，月明山响子陵台。
丙午岁旦:鸡报已判春，中年抱疾身。晓催庭火暗，风带寺幡新。多虑无成事，空休是吉人。梅花浮寿酒，莫笑又移巡。
丁巳元日:禀朔华夷会，开春气象生。日随行阙近，岳为寿觞晴。作睿由稽古，昭仁事措刑。上玄劳眷佑，高庙保忠贞。星变当移幸，人心喜奉迎。传呼清御道，雪涕识臣诚。鼎饪和方济，台阶润欲平。扶天咨协力，并日召延英。金跃洪炉动，云驱众蛰惊。关中留王气，席上纵奇兵。累降搜贤诏，兼持进善旌。短辕收骥步，直路发鹏程。自乏匡时略，非沽矫俗名。鹤笼何足献，蜗舍别无营。羸带漳滨病，吟哀越客声。移居荒药圃，耗志在棋枰。醉忘身空老，书怜眼尚明。偶能甘蹇分，岂是薄浮荣。虑戒防微浅，□知近利轻。献陵三百里，寤寐祷时清。
浙上重阳:登高唯北望，菊助可□明。离恨初逢节，贫居只喜晴。好文时可见，学稼老无成。莫叹关山阻，何当不阻兵。
乙巳岁愚春秋四十九辞疾拜章将免左掖重阳独登上方:雪鬓不禁镊，知非又此年。退居还有旨，荣路免妨贤。落落鸣蛩鸟，晴霞度雁天。自无佳节兴，依旧菊篱边。
垂柳:垂柳碧髯茸，楼昏带雨容。思量成昼梦，来去发春慵。梳洗凭张敞，乘骑笑稚恭。碧虚从转笠，红烛近高舂。怨脸明秋水，愁眉淡远峰。小园花尽蝶，静院酒醒蛩。旧作琴台凤，今为药店龙。宝奁抛掷久，一任景阳钟。
晨兴:鼓绝天街冷雾收，晓来风景已堪愁。槐无颜色因经雨，菊有精神为傍秋。自爱鲜飙生户外，不教闲事住心头。披襟徐步一萧洒，吟绕盆池想狎鸥。
江上吟晓:一叶野人舟，长将载酒游。夜来吟思苦，江上月华秋。晓露满红蓼，轻波飏白鸥。渔翁似有约，相伴钓中流。
泛镜湖□□:我泛镜湖日，未生千里莼。时无贺宾客，谁识谪仙人。吟对四时雪，忆游三岛春。恶闻亡越事，洗耳大江滨。
依韵和幹公题庭中太湖石二首:山立只盈寻，高奇药圃阴。风涛打欲碎，岩穴蛰方深。藓点晴偏绿，蛩藏晓竞吟。岁寒终不变，堪比古人心。徒劳水府寻，宛在玉堂阴。兰圃安虽窄，盆池映转深。山僧来尽爱，诗客见先吟。若是买花者，年年不计心。
书陶潜醉石:片石陶真性，非为曲蘖昏。争如累月醉，不笑独醒人。积叠莓苔色，交加薜荔根。至今重九日，犹待白衣魂。
独芙蓉:方塘清晓镜，独照玉容秋。蠹芰不相采，敛蘋空自愁。日斜还顾影，风起强垂头。芳意羡何物，双双鸂鶒游。
冯氏书斋小松二首:孤根生远岳，移植翠枝添。自秉雪霜操，任他蜂蝶嫌。微阴连迥竹，清韵入疏帘。耸势即空碧，时人看莫厌。得地已经岁，清音昼夜闻。根涵旧山土，叶间近溪云。野鹤望长远，庭花笑不群。须知摇落后，众木始能分。
冬日登江楼:高楼临古岸，野步晚来登。江水因寒落，山云为雪凝。远村虽入望，危槛不堪凭。亲老未归去，乡愁徒自兴。
寄李处士:僧话磻溪叟，平生重赤松。夜堂悲蟋蟀，秋水老芙蓉。吟坐倦垂钓，闲行多倚筇。闻名来已久，未得一相逢。塔见移来影，钟闻过去声。一斋唯默坐，应笑我营营。
南塘暝兴:水色昏犹白，霞光暗渐无。风荷摇破扇，波月动连珠。蟋蟀啼相应，鸳鸯宿不孤。小僮频报夜，归步尚踟蹰。
送郑谷归宜春:无成归故国，上马亦高歌。况是飞鸣后，殊为喜庆多。暑消嵩岳雨，凉吹洞庭波。莫使闲吟去，须期接盛科。
送曾德迈归宁宜春:湘东山川有清辉，袁水词人得意归。几府争驰毛义檄，一乡看侍老莱衣。筵开灞岸临清浅，路去蓝关入翠微。想到宜阳更无事，并将欢庆奉庭闱。
再游紫阳洞重题小松:仙家种此充朝食，叶叶枝枝造化力。去年见时似鹤高，今年萧骚八九尺。不同矮桧终委地，定向晴空倚天碧。好期逸士统贞根，昂枝点破秋苔色。寻思凡眼重花开，宁知此木超尘埃。只是十年五年间，堪作大厦之宏材。
游嵩山:独背焦桐访洞天，暂攀灵迹弃尘缘。深逢野草皆疑药，靓见樵人恐是仙。翠木入云空自老，古碑横水莫知年。可怜幽景堪长往，一任人间岁月迁。
湖上望庐山:辍棹南湖首重回，笑青吟翠向崔嵬。天应不许人全见，长把云藏一半来。
题梅岭泉:梅岭旧闻传，林亭势峞然。登临真不易，幽胜恐无先。楚野平千里，吴江曲一边。标形都大别，洞府岂知焉。飞阁横空去，征帆落面前。南雄雉堞峻，北壮凤台连。烂熳三春媚，参差百卉妍。风桃诸处锦，洛竹半溪烟。燕入晴梁语，莺从暖谷迁。石根朝霭碧，帘际晚霞鲜。径柳行难约，庭莎醉好眠。清明时更异，造化意疑偏。不独宜韶景，尤须看暑天。药苗繁似结，萝蔓猛如编。珠亚垂枝果，冰澄汲井泉。粉墙蜩蜕落，丹槛雀雏颠。炎气微茫觉，清飙左右穿。云峰从勃起，葵叶岂劳扇。又见秋天丽，浑将夏日悬。红黑真著霜树，香老卧池边。菱芡谁铺绣，莓苔自学钱。暗虫依砌响，明月逗帘圆。小砌滋新菊，高轩噪暮蝉。雨声寒飒飒，雁影晓联联。释此何堪玩，深冬更可怜。窗中看短景，树里见重川。冈阜分明出，杉松气概全。讴成白雪曲，吟是早梅篇。创制谁人解，根基太守贤。或时留皂盖，尽日簇华筵。谁咏忧黎庶，狂游泥管弦。交加丰玉食，来去迸金船。侍从非常客，俳谐像列仙。画旗张赫奕，妖妓舞婵娟。罢宴心犹恋，将归兴尚牵。只应愁逼夜，宁厌赏经年。孤贱今何幸，跻攀奈有缘。展眉惊豁达，徐步喜周旋。讽咏虽知苦，推功靡极玄。聊书四十韵，甘玑未精专。
主人司空后亭牡丹:佳卉挺芳辰，夭容乃绝伦。望开从隔岁，愁过即无春。体物真英气，余花似庶人。蜂攒知眷恋，鸟语亦殷勤。况在豪华地，宁同里巷尘。酷怜应丧德，多赏奈怡神。忌秽栽时土，尝甜折处津。绕行那识倦，围坐岂辞频。入梦殊巫峡，临池胜洛滨。乐喧丝杂竹，露渍卯连寅。饮兴尤思满，吟情自合新。怕风惟怯夜，忧雨不经旬。栏槛为良援，亭台是四邻。虽非能伐性，争免碍还淳。斗艳何惭蜀，矜繁未让秦。私心期一日，许近看逡巡。
主人司空见和未开牡丹，辄却奉和:把笔临芳不自怡，首征章句促妖期。已惊常调言多鄙，遽捧高吟愧可知。绝代贞名应愈重，千金方笑更难移。狂歌狂醉犹堪羡，大拙当时是老时。
甘露寺紫薇花:蜀葵鄙下兼全落，菡萏清高且未开。赫日迸光飞蝶去，紫薇擎艳出林来。闻香不称从僧舍，见影尤思在酒杯。谁笑晚芳为贱劣，便饶春丽已尘埃。牵吟过夏惟忧尽，立看移时亦忘回。惆怅寓居无好地，懒能分取一枝栽。
芳草:何处不相见，烟苗捧露心。萋萋绿远水，苒苒在空林。野吹闲摇阔，游人醉卧深。南朝古城里，碑石又应沈。
雪晴:春来冰未泮，冬至雪初晴。为报方袍客，丰年瑞已成。
腊月中与韦户曹游发生洞裴回之际见双白蝙蝠…口号:山翠幂灵洞，洞深玄想微。一双白蝙蝠，三度向明飞。虽然有两翅，了自无毛衣。若非饱石髓，那得凌□□。偶见归堪说，殊胜不见归。
腊月中游发生洞裴回之际见双白蝙蝠三飞洞门…口号:欲验发生洞，先开冰雪行。窥临见二翼，色素飞无声。状类白蝙蝠，幽感腾化精。应知五马来，启蛰迎春荣。露冕□之久，鸣驺还慰情。
蜀中经蛮后寄陶雍:酋马渡泸水，北来如鸟轻。几年期凤阙，一日破龟城。此地有征战，谁家无死生。人悲还旧里，鸟喜下空营。弟侄意初定，交朋心尚惊。自从经难后，吟苦似猿声。
仙岩四瀑布即事寄上秘书包监侍郎七兄吏部李侍…十四韵:绝境久蒙蔽，芟萝方迨兹。樵苏尚未及，冠冕谁能知。缘崖开径小，架木度空危。水激千雷发，珠联万贯垂。阴晴状非一，昏旦势多奇。井识轩辕迹，坛余汉武基。猿声响深洞，岩影倒澄池。想像虬龙去，依稀羽客随。玩奇目岂倦，寻异神忘疲。干云松作盖，积翠薜成帷。含意攀丹桂，凝情顾紫芝。芸香蔼芳气，冰镜彻圆规。胥念沧波远，徒怀魏阙期。征黄应计日，莫鄙北山移。
奉和郎中游仙岩四瀑布寄包秘监李吏部赵婺州中…十四韵:符守分珪组，放情在丘峦。悠然造云族，忽尔登天坛。求古理方赜，玩奇物不殚。晴光散崖壁，瑞气生芝兰。中有四瀑水，奔流状千般。风云隐岩底，雨雪霏林端。晶晶含古色，飕飕引晨寒。澄潭见猿饮，潜穴知龙盘。坐憩苔石遍，仰窥杉桂攒。幽蹊创高躅，灵药余仙餐。携赏喜康乐，示文惊建安。缣缃炳珠宝，中外贻同官。末调亦何为，辄陪高唱难。惭非御徒者，还得依门栏。
奉和郎中游仙山四瀑泉兼寄李吏部包秘监赵婺州齐处州:今日永嘉守，复追山水游。因寻莽苍野，遂得轩辕丘。访古事难究，览新情屡周。溪垂绿筱暗，岩度白云幽。过石奇不尽，出林香更浮。凭高拥虎节，搏险窥龙湫。淙溷泻三四，奔腾千万秋。寒惊殷雷动，暑骇繁霜流。沫溅群鸟外，光摇数峰头。丛崖散滴沥，近谷藏飕飗。况此特形胜，自余非等俦。灵光掩五岳，仙气均十洲。书以谢群彦，永将叙徽猷。当思共攀陟，东南看斗牛。
奉和郎中游仙山四瀑布兼寄李吏部、包秘监判官:昔人恣探讨，飞流称石门。安知郡城侧，别有神泉源。疏凿意大禹，勤求闻轩辕。悠悠几千岁，翳荟群木繁。奇状出蔽蔓，胜概毕讨论。沿崖百丈落，奔注当空翻。下如散雨足，上拟屯云根。变态凡几处，静神竟朝昏。渴贤寄珠玉，受馥寻兰荪。萝茑罥紫绶，岩隈驻朱轓。方思谢康乐，好事名空存。
永嘉经谢公石门山作:绵境经耳目，未尝旷跻登。一窥石门险，再涤心神懵。洞壑閟金涧，欹崖盘石楞。阴潭下幂幂，秀岭上层层。千丈瀑流蹇，半溪风雨縆。兴余志每惬，心远道自弘。乘轺广储峙，祗命愧才能。辍棹周气象，扪条历骞崩。忽如生羽翼，恍若将起腾。谢客今已矣，我来谁与朋。
府尹王侍郎准制拜岳，因状嵩高灵胜，寄呈三十韵:雄雄天之中，峻极闻维嵩。作镇盛标格，出云为雨风。瑞时物不疠，顺泽年多丰。加高冠四方，视秩居三公。明朝虔昭报，颁祀岁严恭。署祝纡御札，诏贤导宸衷。皇皇三川守，馨德清明躬。肃徒奉兰沐，竟夕玉华东。星汉耿斋户，松泉寒寿宫。具修谅蠲吉，曙色犹葱曚。端仪大圭立，兴俛声玲珑。挹瓒椒桂馥，奏金岩壑空。灵歆若有答，仿佛传祝工。卒事不遑偃，胜奇纷四丛。朝霞破灵嶂，错落间苍红。动息形似蚁，玄黄气如笼。奔倾千万状，群岳安比崇。日月襟袖捧，人天道路通。冥搜必殚竭，跻览忘崎穹。踏翠遍诸刹，趣绵步难终。浮丘仙袂接，谢公屐齿穷。龙潭应下瞰，九曲当骇容。龙门计东豁，三台有何踪。金象语奚应，玉人光想融。瑶浆与石髓，清骨宜遭逢。况是降神处，迹惟申甫同。周翰已洽论，伊衡亦期功。诚富东山兴，须陟中台庸。勉促旋騑軨，未可恋云松。散材事即异，期为卜一峰。
早春陪敕使麻先生祭岳:我皇盛文物，道化天地先。鞭挞走神鬼，玉帛礼山川。忽下袁州使，来游紫洞前。青羊得处所，白鹤□时年。虔恳飞龙记，昭彰化鸟篇。□风半山水，□气总云烟。光抱升中日，霞明五色天。山横翠微外，室在绿潭边。缇幕灰初庪，焚林火欲然。年光著草树，春色换山泉。伊水来何日，嵩岩去几千。山疑小天下，人是会神仙。叶令乘凫入，浮丘驾鹤旋。麻姑几年岁，三见海成田。
中秋月:登楼仍喜此宵晴，圆魄才观思便清。海面乍浮犹隐映，天心高挂最分明。片云想有神仙出，回野应无鬼魅形。曾向洞庭湖上看，君山半雾水初平。
岳阳对柳:谁此种秋色，令人看莫穷。正垂云梦雨，不奈洞庭风。昔出长安道，独游隋苑东。当时今日思，须信苦相同。
游倚帝山二首:山间非吾心，物表翼所托。振衣超烦滓，策杖追岑壑。绝地穷山含岈，造天究磐礴。迩临烟霞积，逖睇宇宙廓。俯惊白云涌，仰骇飞泉落。苔浓鲜翠屏，松古丽丹崿。目冀睹乔羡，心希驭龙鹤。乃知巢由情，岂伊猿鸟乐。兹山何独秀，万仞倚昊苍。晨跻烟霞趾，夕憩灵仙场。俯观海上月，坐弄浮云翔。松风振雅音，桂露含晴光。不出六合外，超然万累忘。信彼古来士，岩栖道弥彰。
翰林院望终南山:窃慕隐沦道，所欢岩穴居。谁言忝休命，遂入承明庐。物情不可易，幽中未尝摅。幸见终南山，岧峣凌太虚。青霭长不灭，白云闲卷舒。悠然相探讨，延望空踌蹰。迹系心无极，神超兴有余。何当解维絷，永托逍遥墟。
秋日望倚帝山:楚服多奇山，灵表先倚帝。孤秀白云里，青冥何崇丽。秋天已晴朗，晚日更澄霁。远峰列在目，杳与神襟契。倏忽遗世间，宛如再登诣。伊予抱斯志，代处人烟闭。何事牵俗网，悠然负芝桂。朅来从隐沦，式保羡门计。
阳台梦:薄罗衫子金泥缝，困纤腰怯铢衣重。笑迎移步小兰丛，亸金翘玉凤。娇多情脉脉，羞把同心拈弄。楚天云雨却相和，又入阳台梦。
菩萨蛮:花明月暗笼轻雾，今宵好向郎边去。刬袜步香阶，手提金缕鞋。画堂南畔见，一晌偎人颤。好为出来难，教君恣意怜。蓬莱院闭天台女，画堂昼寝无人语。抛枕翠云光，绣衣闻异香。潜来珠锁动，惊觉鸳鸯梦。慢脸笑盈盈，相看无限情。铜簧韵脆锵寒竹，新声慢奏移纤玉。眼色暗相钩，秋波横欲流。雨云深绣户，来便谐衷素。宴罢又成空，梦迷春睡中。人生愁恨何能免，消魂独我情何限。故国梦重归，觉来双泪垂。高楼谁与上，长记秋晴望。往事已成空，还如一梦中。
蹋歌词:彩女迎金屋，仙姬出画堂。鸳鸯裁锦袖，翡翠贴花黄。歌响舞分行，艳色动流光。庭际花微落，楼前汉已横。金壶催夜尽，罗袖舞寒轻。乐笑畅欢情，未半著天明。
清平调:云想衣裳花想容，春风拂槛露华浓。若非群玉山头见，会向瑶台月下逢。一枝红艳露凝香，云雨巫山枉断肠。借问汉宫谁得似，可怜飞燕倚新妆。名花倾国两相欢，常得君王带笑看。解得春风无限恨，沈香亭北倚阑干。
欸乃曲:偶存名迹在人间，顺俗与时未安闲。来谒大官兼问政，扁舟却入九疑山。湘江二月春水平，满月和风宜夜行。唱桡欲过平阳戍，守吏相呼问姓名。千里枫林烟雨深，无朝无暮有猿吟。倚桡静听曲中意，好似云山韶濩音。零陵郡北湘水东，浯溪形胜满湘中。溪口石颠堪自逸，谁能相伴作渔翁。下泷船似入深渊，上泷船似欲升天。泷南始到九疑郡，应绝高人乘兴船。
渔父:西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。钓台渔父褐为裘，两两三三舴艋舟。能纵棹，惯乘流，长江白浪不曾忧。霅溪湾里钓鱼翁，舴艋为家西复东。江上雪，浦边风，笑著荷衣不叹穷。松江蟹舍主人欢，菰饭莼羹亦共餐。枫叶落，荻花干，醉宿渔舟不觉寒。青草湖中月正圆，巴陵渔父棹歌连。钓车子，橛头船，乐在风波不用仙。
忆江南:江南好，风景旧曾谙。日出江花红胜火，春来江水绿如蓝。能不忆江南。江南忆，最忆是杭州。山寺月中寻桂子，郡亭枕上看潮头。何日更重游。江南忆，其次忆吴宫。吴酒一杯春竹叶，吴娃双舞醉芙蓉。早晚得相逢。
广谪仙怨:晴山碍目横天，绿叠君王马前。銮辂西巡蜀国，龙颜东望秦川。曲江魂断芳草，妃子愁凝暮烟。长笛此时吹罢，何言独为婵娟。
遐方怨:凭绣槛，解罗帏。未得君书，断肠潇湘春雁飞，不知征马几时归，海棠花谢也，雨霏霏。花半拆，雨初晴。未卷珠帘，梦残惆怅闻晓莺，宿妆眉浅粉山横，约鬟鸾镜里，绣罗轻。
女冠子:含娇含笑，宿翠残红窈窕。鬓如蝉，寒玉簪秋水，轻纱卷碧烟。雪胸鸾镜里，琪树凤楼前。寄语青娥伴，早求仙。霞帔云发，钿镜仙容似雪。画愁眉，遮语回轻扇，含羞下绣帏。玉楼相望久，花洞恨来迟。早晚乘鸾去，莫相遗。
菩萨蛮:小山重叠金明灭，鬓云欲度香腮雪。懒起画蛾眉，弄妆梳洗迟照花前后镜，花面交相映。新帖绣罗襦，双双金鹧鸪。水精帘里颇黎枕，暖香惹梦鸳鸯锦。江上柳如烟，雁飞残月天。藕丝秋色浅，人胜参差剪。双鬓隔香红，玉钗头上风。蕊黄无限当山额，宿妆隐笑纱窗隔。相见牡丹时，暂来还别离。翠钗金作股，钗上蝶双舞。心事竟谁知，月明花满枝。翠翘金缕双鸂鶒，水文细起春池碧。池上海棠梨，雨晴红满枝。绣衫遮笑靥，烟草粘飞蝶。青琐对芳菲，玉关音信稀。杏花含露团香雪，绿杨陌上多离别。灯在月胧明，觉来闻晓莺。玉钩褰翠幕，妆浅旧眉薄。春梦正关情，镜中蝉鬓轻。玉楼明月长相忆，柳丝袅娜春无力。门外草萋萋，送君闻马嘶。画罗金翡翠，香烛销成泪。花落子规啼，绿窗残梦迷。凤凰相对盘金缕，牡丹一夜经微雨。明镜照新妆，鬓轻双脸长。画楼相望久，阑外垂丝柳。音信不归来，社前双燕回。牡丹花谢莺声歇，绿杨满院中庭月。相忆梦难成，背窗灯半明。翠钿金压脸，寂寞香闺掩。人远泪阑干，燕飞春又残。满宫明月梨花白，故人万里关山隔。金雁一双飞，泪痕沾绣衣。小园芳草绿，家住越溪曲。杨柳色依依，燕归君不归。宝函钿雀金鸂鶒，沈香阁上吴山碧。杨柳又如丝，驿桥春雨时。画楼音信断，芳草江南岸。鸾镜与花枝，此情谁得知。南园满地堆轻絮，愁闻一霎清明雨。雨后却斜阳，杏花零落香。无言匀睡脸，枕上屏山掩。时节欲黄昏，无憀独倚门。夜来皓月才当午，重帘悄悄无人语。深处麝烟长，卧时留薄妆当年还自惜，往事那堪忆。花露月明残，锦衾知晓寒。雨晴夜合玲珑日，万枝香袅红丝拂。闲梦忆金堂，满庭萱草长。绣帘垂目录罒敕，眉黛远山绿。春水渡溪桥，凭阑魂欲消。竹风轻动庭除冷，珠帘月上玲珑影。山枕隐浓妆，绿檀金凤凰。两蛾愁黛浅，故国吴宫远。春恨正关情，画楼残点声。玉纤弹处真珠落，流多暗湿铅华薄。春露浥朝花，秋波浸晚霞。风流心上物，本为风流出。看取薄情人，罗衣无此痕。
天仙子:晴野鹭鸶飞一只，水葓花发秋江碧。刘郎此日别天仙，登绮席，泪珠滴，十二晚峰青历历。踯躅花开红照水，鹧鸪飞绕青山觜。行人经岁始归来，千万里，错相倚，懊恼天仙应有以。
卜算子慢:桃花院落，烟重露寒，寂寞禁烟晴昼。风拂珠帘，还记去年时候。惜春心，不喜闲窗绣。倚屏山，和衣睡觉。醺醺暗消残酒。独倚危阑久。把玉笋偷弹，黛蛾轻斗。一点相思，万般自家甘受。抽金钗，欲买丹青手。写别来，容颜寄与，使知人清瘦。
天仙子:怅望前回梦里期，看花不语苦寻思。露桃宫里小腰枝，眉眼细，鬓云垂，惟有多情宋玉知。深夜归来长酩酊，扶入流苏犹未醒。醺醺酒气麝兰和，惊睡觉，笑呵呵，长笑人生能几何。蟾彩霜华夜不分，天外鸿声枕上闻。绣衾香冷懒重熏，人寂寂，叶纷纷，才睡依前梦见君。梦觉云屏依旧空，杜鹃声咽隔帘栊。玉郎薄幸去无踪，一日日，恨重重，泪界莲腮两线红。金似衣裳玉似身，眼如秋水鬓如云。霞裙月帔一群群，来洞口，望烟分，刘阮不归春日曛。
思帝乡:云髻坠，凤钗垂。髻坠钗垂无力，枕函欹。翡翠屏深月落，漏依依。说尽人间天上，两心知。春日游，杏花吹满头。陌上谁家年少，足风流。妾拟将身嫁与，一生休。纵被无情弃，不能羞。
女冠子:四月十七，正是去年今日。别君时，忍泪佯低面，含羞半敛眉。不知魂已断，空有梦相随。除却天边月，没人知。昨夜夜半，枕上分明梦见。语多时，依旧桃花面，频低柳叶眉。半羞还半喜，欲去又依依。觉来知是梦，不胜悲。
归国遥:春欲暮，满地落花红带雨。惆怅玉笼鹦鹉，单栖无伴侣。南望去程何许，问花花不语。早晚得同归去，恨无双翠羽。金翡翠，为我南飞传我意。罨画桥边春水，几年花下醉。别后只知相愧，泪珠难远寄。罗幕绣帏鸳被，旧欢如梦里。春欲晚，戏蝶游蜂花烂熳。日落谢家池馆，柳丝金缕断。睡觉绿鬟风乱，画屏云雨散。闲倚博山长叹，泪流沾皓腕。
菩萨蛮:红楼别夜堪惆怅，香灯半卷流苏帐。残月出门时，美人和泪辞。琵琶金翠羽，弦上黄莺语。劝我早归家，绿窗人似花。人人尽说江南好，游人只合江南老。春水碧于天，画船听雨眠。垆边人似月，皓腕凝双雪。未老莫还乡，还乡须断肠。如今却忆江南乐，当时年少春衫薄。骑马倚斜桥，满楼红袖招。翠屏金屈曲，醉入花丛宿。此度见花枝，白头誓不归。劝君今夜须沈醉，尊前莫话明朝事。珍重主人心，酒深情亦深。须愁春漏短，莫诉金杯满。遇酒且呵呵，人生能几何。洛阳城里春光好，洛阳才子他乡老。柳暗魏王堤，此时心转迷。桃花春水渌，水上鸳鸯浴。凝恨对残晖，忆君君不知。
清平乐:春愁南陌，故国音书隔。细雨霏霏梨花白，燕拂画帘金额。尽日相望王孙，尘满衣上泪痕。谁向桥边吹笛，驻马西望销魂。野花芳草，寂寞关山道。柳吐金丝莺语早，惆怅香闺暗老。罗带悔结同心，独凭朱阑思深。梦觉半床斜月，小窗风触鸣琴。何处游女，蜀国多云雨。云解有情花解语，窣地绣罗金缕。妆成不整金钿，含羞待月秋千。住在绿槐阴里，门临春水桥边。莺啼残月，绣阁香灯灭。门外马嘶郎欲别，正是落花时节。妆成不画蛾眉，含愁独倚金扉。去路香尘莫扫，扫即郎去归迟。琐窗春暮，满地梨花雨。君不归来情又去，红泪散沾金缕。梦魂飞断烟波，伤心不奈春何。空把金针独坐，鸳鸯愁绣双窠。绿杨春雨，金线飘千缕。花拆香枝黄鹂语，玉勒雕鞍何处。碧窗望断燕鸿，翠帘睡眼溟濛。宝瑟谁家弹罢，含悲斜倚屏风。
河传:何处，烟雨，隋堤春暮。柳色葱茏，画桡金缕，翠旗高飐香风，水光融。青娥殿脚春妆媚，轻云里，绰约司花妓。江都宫阙，清淮月映迷楼，古今愁。春晚，风暖，锦城花满。狂杀游人，玉鞭金勒寻胜，驰骤轻尘，惜良辰。翠蛾争劝临邛酒，纤纤手，拂面垂丝柳。归时烟里钟鼓，正是黄昏，暗销魂。锦浦，春女，绣衣金缕。雾薄云轻，花深柳暗，时节正是清明，雨初晴。玉鞭魂断烟霞路，莺莺语，一望巫山雨。香尘隐映，遥望翠槛红楼，黛眉愁。
女冠子:绿云高髻，点翠匀红时世。月如眉，浅笑含双靥，低声唱小词。眼看惟恐化，魂荡欲相随。玉趾回娇步，约佳期。锦江烟水，卓女烧春浓美。小檀霞，绣带芙蓉帐，金钗芍药花。额黄侵腻发，臂钏透红纱。柳暗莺啼处，认郎家。星冠霞帔，住在蕊珠宫里。佩丁当，明翠摇蝉翼，纤珪理宿妆。醮坛春草昼绿，药院杏花香。青鸟传心事，寄刘郎。双飞双舞，春昼后园莺语。卷罗帏，锦字书封了，银河雁过迟。鸳鸯排宝帐，豆蔻绣连枝。不语匀珠泪，落花时。
菩萨蛮:舞裙香暖金泥凤，画梁语燕惊残梦。门外柳花飞，玉郎犹未归。愁匀红粉泪，眉剪春山翠。何处是辽阳，锦屏春昼长。柳花飞处莺声急，晴街春色香车立。金凤小帘开，脸波和恨来。今宵求梦想，难到青楼上。赢得一场愁，鸳衾谁并头。玉钗风动春幡急，交枝红杏笼烟泣。楼上望卿卿，窗寒新雨晴。熏炉蒙翠被，绣帐鸳鸯睡。何处有相知，羡他初画眉。画屏重叠巫阳翠，楚神尚有行云意。朝暮几般心，向他情谩深。风流今古隔，虚作瞿塘客。山月照山花，梦回灯影斜。风帘燕舞莺啼柳，妆台约鬓低纤手。钗重髻盘珊，一枝红牡丹。门前行乐客，白马嘶春色。故故坠金鞭，回头应眼穿。绿云鬓上飞金雀，愁眉敛翠春烟薄。香阁掩芙蓉，画屏山几重。窗寒天欲曙，犹结同心苣。啼粉涴罗衣，问郎何日归。玉炉冰簟鸳鸯锦，粉融香汗流山枕。帘外辘轳声，敛眉含笑惊。柳阴烟漠漠，低鬓蝉钗落。须作一生拌，尽君今日欢。
应天长:玉楼春望晴烟灭，舞衫斜卷金条脱。黄鹂娇转声初歇，杏花飘尽龙山雪。凤钗低赴节，筵上王孙愁绝。鸳鸯对衔罗结，两情深夜月。双眉澹薄藏心事，清夜背灯娇又醉。玉钗横，山枕腻，宝帐鸳鸯春睡美。别经时，无限意，虚道相思憔悴。莫信彩笺书里，赚人肠断字。
西溪子:昨夜西溪游赏，芳树奇花千样。锁春光，金尊满，听弦管。娇妓舞衫香暖。不觉到斜晖，马驮归。
中兴乐:豆蔻花繁烟艳深，丁香软结同心。翠鬟女，相与，共淘金。红蕉叶里猩猩语。鸳鸯浦，镜中鸾舞。丝雨，隔荔枝阴。
恋情深:滴滴铜壶寒漏咽，醉红楼月。宴余香殿会鸳衾，荡春心。真珠帘下晓光侵，莺语隔琼林。宝帐欲开慵起，恋情深。玉殿春浓花烂漫，簇神仙伴。罗裙窣地缕黄金，奏清音。酒阑歌罢两沉沉，一笑动君心。永愿作鸳鸯伴，恋情深。
摊破浣溪沙:春水轻波浸绿苔，枇杷洲上紫檀开。晴日眠沙鸂鶒稳，暖相偎。罗袜生尘游女过，有人逢著弄珠回。兰麝飘香初解佩，忘归来。
喜迁莺:芳春景，暧晴烟，乔木见莺迁。传枝偎叶语关关，飞过绮丛间锦翼鲜，金毳软，百转千娇相唤。碧纱窗晓怕闻声，惊破鸳鸯暖。
甘州遍:春光好，公子爱闲游。足风流。金鞍白马，雕弓宝剑，红缨锦襜出长楸。花蔽膝，玉衔头。寻芳逐胜欢宴，丝竹不曾休。美人唱、揭调是甘州，醉红楼。尧年舜日，乐圣永无忧。秋风紧，平碛雁行低。阵云齐。萧萧飒飒，边声四起，愁闻戍角与征鼙。青冢北，黑山西。沙飞聚散无定，往往路人迷。铁衣冷、战马血沾蹄，破蕃奚。凤凰诏下，步步蹑丹梯。
江城子:初夜含娇入洞房，理残妆，柳眉长。翡翠屏中，亲爇玉炉香。整顿金钿呼小玉，排红烛，待潘郎。竹里风生月上门，理秦筝，对云屏。轻拨朱弦，恐乱马嘶声。含恨含娇独自语，今夜约，太迟生。斗转星移玉漏频，已三更，对西莺。历历花间，似有马蹄声。含笑整衣开绣户，斜敛手，下阶迎。迎得郎来入绣闱，语相思，连理枝。鬓乱钗垂，梳堕印山眉。娅姹含情娇不语，纤玉手，抚郎衣。帐里鸳鸯交颈情，恨鸡声，天已明。愁见街前，还是说归程。临上马时期后会，待梅绽，月初生。
菩萨蛮:越梅半拆轻寒里，冰清澹薄笼蓝水。暖觉杏梢红，游丝狂惹风。闲阶莎径碧，远梦犹堪惜。离恨又迎春，相思难重陈。
喜迁莺:晓月坠，宿云披，银烛锦屏帷。建章钟动玉绳低，宫漏出花迟。春态浅，来双燕，红日渐长一线。严妆欲罢转黄鹂，飞上万年枝。
山花子:莺锦蝉縠馥麝脐，轻裾花草晓烟迷。鸂鶒战金红掌坠，翠云低。星靥笑偎霞脸畔，蹙金开襜衬银泥。春思半和芳草嫩，碧萋萋。银字笙寒调正长，水文簟冷画屏凉。玉腕重，金扼臂，淡梳妆。几度试香纤手暖，一回尝酒绛唇光。佯弄红丝绳拂子，打檀郎。
临江仙:峭碧参差十二峰，冷烟寒树重重。瑶姬宫殿是仙踪。金炉珠帐，香霭昼偏浓。一自楚王惊梦断，人间无路相逢。至今云雨带愁容。月斜江上，征棹动晨钟。谢家仙观寄云岑，岩萝拂地成阴。洞房不闭白云深。当时丹灶，一粒化黄金。石壁霞衣犹半挂，松风长似鸣琴。时闻唳鹤起前林。十洲高会，何处许相寻。渭阙宫城秦树凋，玉楼独上无憀。含情不语自吹箫。调清和恨，天路逐风飘。何事乘龙人忽降，似知深意相招。三清携手路非遥。世间屏障，彩笔画娇饶。江绕黄陵春庙闲，娇莺独语关关。满庭重叠绿苔斑。阴云无事，四散自归山。箫鼓声稀香烬冷，月娥敛尽弯环。风流皆道胜人间，须知狂客，判死为红颜。素洛春光潋滟平，千重媚脸初生。凌波罗袜势轻轻。烟笼日照，珠翠半分明。风引宝衣疑欲舞，鸾回凤翥堪惊。也知心许恐无成。陈王辞赋，千载有声名。柳带摇风汉水滨，平芜两岸争匀。鸳鸯对浴浪痕新。弄珠游女，微笑自含春。轻步暗移蝉鬓动，罗裙风惹轻尘。水精宫殿岂无因。空劳纤手，解佩赠情人。洞庭波浪飐晴天，君山一点凝烟。此中真境属神仙。玉楼珠殿，相映月轮边。万里平湖秋色冷，星辰垂影参然。橘林霜重更红鲜。罗浮山下，有路暗相连
喜迁莺:残蟾落，晓钟鸣，羽化觉身轻。乍无春睡有余酲，杏苑雪初晴。紫陌长，襟袖冷，不是人间风景。回看尘土似前生，休羡谷中莺。金门晓，玉京春，骏马骤轻尘。桦烟深处白衫新，认得化龙身。九陌喧，千户启，满袖桂香风细。杏园欢宴曲江滨，自此占芳辰。清明节，雨晴天，得意正当年。马骄泥软锦连乾，香袖半笼鞭。花色融，人竞赏，尽是绣鞍朱鞅。日斜无计更留连，归路草和烟。
荷叶杯:春尽小庭花落，寂寞，凭槛敛双眉。忍教成病忆佳期，知摩知，知摩知。歌发谁家筵上，寥亮，别恨正悠悠。兰釭背帐月当楼，愁摩愁，愁摩愁。弱柳好花尽拆，晴陌，陌上少年郎。满身兰麝扑人香，狂摩狂，狂摩狂。记得那时相见，胆战，鬓乱四肢柔。泥人无语不抬头，羞摩羞，羞摩羞。夜久歌声怨咽，残月，菊冷露微微。看看湿透缕金衣，归摩归，归摩归。我忆君诗最苦，知否，字字尽关心。红笺写寄表情深，吟摩吟，吟摩吟。金鸭香浓鸳被，枕腻，小髻簇花钿。腰如细柳脸如莲，怜摩怜，怜摩怜。曲砌蝶飞烟暖，春半，花发柳垂条。花如双脸柳如腰，娇摩娇，娇摩娇。一去又乖期信，春尽，满院长莓苔。手挪裙带独裴回，来摩来，来摩来。
甘州子:一炉龙麝锦帷傍，屏掩映，烛荧煌。禁楼刁斗喜初长，罗荐绣鸳鸯。山枕上，私语口脂香。每逢清夜与良晨，多怅望，足伤神。云迷水隔意中人，寂寞绣罗茵。山枕上，几点泪痕新。曾如刘阮访仙踪，深洞客，此时逢。绮筵散后绣衾同。款曲见韶容。山枕上，长是怯晨钟。露桃花里小楼深，持玉盏，听瑶琴。醉归青琐入鸳衾，月色照衣襟。山枕上，翠钿镇眉心。红炉深夜醉调笙，敲拍处，玉纤轻。小屏古画岸低平，烟月满闲庭。山枕上，灯背脸波横。
醉公子:漠漠秋云澹，红藕香侵槛。枕倚小山屏，金铺向晚扃。睡起横波慢，独望情何限。衰柳数声蝉，魂销似去年。岸柳垂金线，雨晴莺百转。家住绿杨边，往来多少年。马嘶芳草远，高楼帘半卷。敛袖翠蛾攒，相逢尔许难。
河传:燕扬晴景。小窗屏暖，鸳鸯交颈。菱花掩却翠鬟欹，慵整，海棠帘外影。绣帏香断金鸂鶒。无消息，心事空相忆。倚东风，春正浓，愁红，泪痕衣上重。曲槛，春晚。碧流纹细，绿杨丝软。露华鲜，杏枝繁。莺转，野芜平似剪。直是人间到天上，堪游赏，醉眼疑屏障。对池塘，惜韶光，断肠，为花须尽狂。棹举，舟去。波光渺渺，不知何处。岸花汀草共依依，雨微，鹧鸪相逐飞。天涯离恨江声咽，啼猿切，此意向谁说？倚兰桡，独无憀，魂销，小炉香欲焦。
临江仙:碧染长空池似镜，倚楼闲望凝情。满衣红藕细香清。象床珍簟，山障掩，玉琴横。暗想昔时欢笑事，如今赢得愁生。博山炉暖澹烟轻。蝉吟人静，残日傍，小窗明。幽闺小槛春光晚，柳浓花澹莺稀。旧欢思想尚依依。翠嚬红敛，终日损芳菲。何事狂夫音信断，不如梁燕犹归。画堂深处麝烟微。屏虚枕冷，风细雨霏霏。月色穿帘风入竹，倚屏双黛愁时。砌花含露两三枝。如啼恨脸，魂断损容仪。香烬暗销金鸭冷，可堪孤负前期。绣襦不整鬓鬟欹。几多惆怅，情绪在天涯。
献衷心:绣鸳鸯帐暖，画孔雀屏欹。人悄悄，月明时。想昔年欢笑，恨今日分离。银釭背，铜漏永，阻佳期。小炉烟细，虚阁帘垂。几多心事，暗地思惟。被娇娥牵役，魂梦如痴。金闺里，山枕上，始应知。
临江仙:金锁重门荒苑静，绮窗愁对秋空。翠华一去寂无踪。玉楼歌吹，声断已随风。烟月不知人事改，夜阑还照深宫。藕花相向野塘中。暗伤亡国，清露泣香红。无赖晓莺惊梦断，起来残酒初醒。映窗丝柳袅烟青。翠帘慵卷，约砌杏花零。一自玉郎游冶去，莲凋月惨仪形。暮天微雨洒闲庭。手挪裙带，无语倚云屏。
生查子:烟雨晚晴天，零落花无语。难话此时心，梁燕双来去。琴韵对薰风，有恨和情抚。肠断断弦频，泪滴黄金缕。寂寞画堂空，深夜垂罗幕。灯暗锦屏欹，月冷珠帘薄。愁恨梦难成，何处贪欢乐。看看又春来，还是长萧索。离别又经年，独对芳菲景。嫁得薄情夫，长抱相思病。花红柳绿间晴空，蝶舞双双影。羞看绣罗衣，为有金鸾并。
谒金门:烟水阔，人值清明时节，雨细花零莺语切，愁肠千万结。雁去音徽断绝，有恨欲凭谁说？无事伤心犹不彻，春时容易别。春欲半，堆砌落花千片。早是潘郎长不见，忍听双语燕。飞絮晴空飏远，风送谁家弦管？愁倚画屏凡事懒，泪沾金缕线。长思忆，思忆佳辰轻掷。霜月透帘澄夜色，小屏山凝碧。恨恨君何太极，记得娇娆无力。独坐思量愁似织，断肠烟水隔，
木兰花:小芙蓉，香旖旎，碧玉堂深清似水。闭宝匣，掩金铺，倚屏拖袖愁如醉。迟迟好景烟花媚，曲渚鸳鸯眠锦翅。凝然愁望静相思，一双笑靥嚬香蕊。
何满子:云雨常陪胜会，笙歌惯逐闲游。锦里风光应占，玉鞭金勒骅骝。戴月潜穿深曲，和香醉脱轻裘。方喜正同鸳帐，又言将往皇州。每忆良宵公子伴，梦魂长挂红楼。欲表伤离情味，丁香结在心头。
清平乐:偎红敛翠，尽日思闲事。髻滑凤凰钗欲坠，雨打梨花满地绣衣独倚阑干，玉容似怯春寒。应待少年公子，鸳帏深处同欢。芳年妙妓，淡拂铅华翠。轻笑自然生百媚，争那尊前人意。酒倾琥珀杯时，更堪能唱新词。赚得王孙狂处，断肠一搦腰肢。
临江仙:一番荷芰生池沼，槛前风送馨香。昔年于此伴萧娘。相偎伫立，牵惹叙衷肠。时逞笑容无限态，还如菡萏争芳。别来虚遣思悠飏。慵窥往事，金锁小兰房。深秋寒夜银河静，月明深院中庭。西窗幽梦等闲成。逡巡觉后，特地恨难平。红烛半条残焰短，依稀暗背银屏。枕前何事最伤情？梧桐叶上，点点露珠零。
秋夜月:三秋佳节，罥晴空，凝碎露，茱萸千结。菊蕊和烟轻拈，酒浮金屑。征云雨，调丝竹，此时难辍。欢极、一片艳歌声揭。黄昏慵别，炷沉烟，熏绣被，翠帷同歇。醉并鸳鸯双枕，暖偎春雪。语丁宁，情委曲，论心正切。夜深、窗透数条斜月。
何满子:寂寞芳菲暗度，岁华如箭堪惊。缅想旧欢多少事，转添春思难平。曲槛丝垂金柳，小窗弦断银筝。深院空闻燕语，满园闲落花轻。一片相思休不得，忍教长日愁生。谁见夕阳孤梦，觉来无限伤情。无语残妆澹薄，含羞亸袂轻盈。几度香闺眠过晓，绮窗疏日微明。云母帐中偷惜，水精枕上初惊。笑靥嫩疑花拆，愁眉翠敛山横。相望只教添怅恨，整鬟时见纤琼。独倚朱扉闲立，谁知别有深情。
浣溪沙:春暮黄莺下砌前，水精帘影露珠悬，绮霞低映晚晴天。弱柳万条垂翠带，残红满地碎香钿，蕙风飘荡散轻烟。花榭香红烟景迷，满庭芳草绿萋萋，金铺闲掩绣帘低。紫燕一双娇语碎，翠屏十二晚峰齐，梦魂消散醉空闺。晚起红房醉欲消，绿鬟云散袅金翘，雪香花语不胜娇。好是向人柔弱处，玉纤时急绣裙腰，春心牵惹转无憀。一只横钗坠髻丛，静眠珍簟起来慵，绣罗红嫩抹苏胸。羞敛细蛾魂暗断，困迷无语思犹浓，小屏香霭碧山重。云薄罗裙绶带长，满身新裛瑞龙香，翠钿斜映艳梅妆。佯不觑人空婉约，笑和娇语太猖狂，忍教牵恨暗形相。碧玉冠轻袅燕钗，捧心无语步香阶，缓移弓底绣罗鞋。暗想欢娱何计好，岂堪期约有时乖，日高深院正忘怀。半醉凝情卧绣茵，睡容无力卸罗裙，玉笼鹦鹉厌听闻。慵整落钗金翡翠，象梳欹鬓月生云，锦屏绡幌麝烟薰。
渔父:水接衡门十里余，信船归去卧看书。轻爵禄，慕玄虚，莫道渔人只为鱼。避世垂纶不记年，官高争得似君闲。倾白酒，对青山，笑指柴门待月还。棹警鸥飞水溅袍，影随潭面柳垂绦。终日醉，绝尘劳，曾见钱塘八月涛。
南乡子:烟漠漠，雨凄凄，岸花零落鹧鸪啼。远客扁舟临野渡，思乡处，潮退水平春色暮。兰桡举，水文开，竞携藤笼采莲来。回塘深处遥相见，邀同宴，渌酒一卮红上面。归路近，扣舷歌，采真珠处水风多。曲岸小桥山月过，烟深锁，豆蔻花垂千万朵。乘彩舫，过莲塘，棹歌惊起睡鸳鸯。带香游女偎伴笑，争窈窕，竞折团荷遮晚照。倾绿蚁，泛红螺，闲邀女伴簇笙歌。避暑信船轻浪里，闲游戏，夹岸荔支红蘸水。云带雨，浪迎风，钓翁回棹碧湾中。春酒香熟鲈鱼美，谁同醉？缆却扁舟篷底睡。沙月静，水烟轻，芰荷香里夜船行。绿鬟红脸谁家女，遥相顾，缓唱棹歌极浦去。渔市散，渡船稀，越南云树望中微。行客待潮天欲暮，送春浦，愁听猩猩啼瘴雨。拢云髻，背犀梳，焦红衫映绿罗裾。越王台下春风暖，花盈岸，游赏每邀邻女伴。相见处，晚晴天，刺桐花下越台前。暗里回眸深属意，遗双翠，骑象背人先过水。携笼去，采菱归，碧波风起雨霏霏。趁岸小船齐棹急，罗衣湿，出向桃榔树下立。云髻重，葛衣轻，见人微笑亦多情。拾翠采珠能几许，来还去，争及村居织机女。登画舸，泛清波，采莲时唱采莲歌。拦棹声齐罗袖敛，池光飐，惊起沙鸥八九点。双髻坠，小眉弯，笑随女伴下春山。玉纤遥指花深处，争回顾，孔雀双双迎日舞。红豆蔻，紫玫瑰，谢娘家接越王台。一曲乡歌齐抚掌，堪游赏，酒酌螺杯流水上。山果熟，水花香，家家风景有池塘。木兰舟上珠帘卷，歌声远，椰子酒倾鹦鹉盏。新月上，远烟开，惯随潮水采珠来。棹穿花过归溪口，酤春酒，小艇缆牵垂岸柳。
中兴乐:后庭寂寂日初长，翩翩蝶舞红芳。绣帘垂地，金鸭无香。谁知春思如狂，忆萧郎。等闲一去，程遥信断，五岭三湘休开鸾镜学宫妆，可能更理笙簧。倚屏凝睇，泪落成行。手寻裙带鸳鸯，暗思量。忍孤前约，教人花貌，虚老风光。
渔歌子:楚山青，湘水渌，春风澹荡看不足。草芊芊，花簇簇，渔艇棹歌相续。信浮沉，无管束，钓回乘月归湾曲。酒盈尊，云满屋，不见人间荣辱。荻花秋，潇湘夜，橘洲佳景如屏画。碧烟中，明月下，小艇垂纶初罢。水为乡，蓬作舍，鱼羹稻饭常餐也。酒盈杯，书满架，名利不将心挂。柳垂丝，花满树，莺啼楚岸春天暮。棹轻舟，出深浦，缓唱渔郎归去。罢垂纶，还酌醑，孤村遥指云遮处。下长汀，临深渡，惊起一行沙鹭。九疑山，三湘水，芦花时节秋风起。水云间，山月里，棹月穿云游戏。鼓清琴，倾渌蚁，扁舟自得逍遥志。任东西，无定止，不议人间醒醉。
定风波:志在烟霞慕隐沦，功成归看五湖春。一叶舟中吟复醉，云水，此时方认自由身。花岛为邻鸥作侣，深处，经年不见市朝人。已得希夷微妙旨，潜喜，荷衣蕙带绝纤尘。十载逍遥物外居，白云流水似相于。乘兴有时携短棹，江岛，谁知求道不求鱼。到处等闲邀鹤伴，春岸，野花香气扑琴书。更饮一杯红霞酒，回首，半钩新月贴清虚。又见辞巢燕子归，阮郎何事绝音徽。帘外西风黄叶落，池阁，隐莎蛩叫雨霏霏。愁坐算程千万里，频跂，等闲经岁两相违。听鹊凭龟无定处，不知，泪痕流在画罗衣。雁过秋空夜未央，隔窗烟月锁莲塘。往事岂堪容易想，惆怅，故人迢递在潇湘。纵有回文重叠意，谁寄？解鬟临镜泣残妆。沉水香消金鸭冷，愁永，候虫声接杵声长。帘外烟和月满庭，此时闲坐若为情。小阁拥炉残酒醒，愁听，寒风叶落一声声。惟恨玉人芳信阻，云雨，屏帷寂寞梦难成。斗转更阑心杳杳，将晓，银釭斜照绮琴横。
渔父:摆脱尘机上钓船，免教荣辱有流年。无系绊，没愁煎，须信船中有散仙。风浩寒溪照胆明，小君山上玉蟾生。荷露坠，翠烟轻，拨剌游鱼几个惊。
巫山一段云:绛阙登真子。飘飘御彩鸾。碧虚风雨佩光寒，敛袂下云端月帐朝霞薄，星冠玉蕊攒。远游蓬岛降人间，特地拜龙颜。春去秋来也，愁心似醉醺。去时邀约早回轮，及去又何曾。歌扇花光点，衣珠滴泪新。恨身翻不作车尘，万里得随君。
春光好:天初暖，日初长，好春光。万汇此时皆得意，竞芬芳。笋迸苔钱嫩绿，花偎雪坞浓香。谁把金丝裁剪却，挂斜阳。花滴露，柳摇烟，艳阳天。雨霁山樱红欲烂，谷莺迁。饮处交飞玉斝，游时倒把金鞭，风飐九衢榆叶动，簇青钱。胸铺雪，脸分莲，理繁弦。纤指飞翻金凤语，转婵娟。嘈囋如敲玉佩，清泠似滴香泉。曲罢问郎名个甚，想夫怜。碛香散，渚水融，暖空濛。飞絮悠扬遍虚空，惹轻风。柳眼烟来点绿，花心日与妆红。黄雀锦鸾相对舞，近帘栊。鸡树绿，凤池清，满神京。玉兔宫前金榜出，列仙名。叠雪罗袍接武，团花骏马娇行。开宴锦江游烂熳，柳烟轻。芳丛绣，绿筵张，两心狂。空遣横波传意绪，对笙簧。虽似安仁掷果，未闻韩寿分香。流水桃花情不已，待刘郎。垂绣幔，掩云屏，思盈盈。双枕珊瑚无限情，翠钗横。几见纤纤动处，时闻款款娇声。却出锦屏妆面了，理秦筝。金辔响，玉鞭长，映垂杨。堤上采花筵上醉，满衣香。无处不携弦管，直应占断春光。年少王孙何处好，竞寻芳。蘋叶嫩，杏花明，画船轻。双浴鸳鸯出绿汀，棹歌声。春水无风无浪，春来半雨半晴。红粉相随南浦晚，莫辞行。
女冠子:薄妆桃脸，满面纵横花靥。艳情多，绶带盘金缕，轻裙透碧罗。含羞眉乍敛，微语笑相和。不会频偷眼，意如何？秋宵秋月，一朵荷花初发。照前池，摇曳熏香夜，婵娟对镜时。蕊中千点泪，心里万条丝。恰似轻盈女，好风姿。
定风波:暖日闲窗映碧纱，小池春水浸晴霞。数树海棠红欲尽，争忍，玉闺深掩过年华。独凭绣床方寸乱，肠断，泪珠穿破脸边花。邻舍女郎相借问，音信，教人羞道未还家。
木兰花:儿家夫婿心容易，身又不来书不寄。闲庭独立鸟关关，争忍抛奴深院里。闷向绿纱窗下睡，睡又不成愁已至。今年却忆去年春，同在木兰花下醉。日照玉楼花似锦，楼上醉和春色寝。绿杨风送小莺声，残梦不成离玉枕。堪爱晚来韶景甚，宝柱秦筝方再品。青蛾红脸笑来迎，又向海棠花下饮。春早玉楼烟雨夜，帘外樱桃花半谢。锦屏香冷绣衾寒，怊怅忆君无计舍。侵晓鹊声来砌下，鸾镜残妆红粉罢。黛眉双点不成描，留待玉郎归日画。
南乡子:嫩草如烟，石榴花发海南天。日暮江亭春影渌，鸳鸯浴，水远山长看不足。画舸停桡，槿花篱外竹横桥。水上游上沙上女，回顾，笑指芭蕉林里住。岸远沙平，日斜归路晚霞明。孔雀自怜金翠尾，临水，认得行人惊不起。洞口谁家，木兰船系木兰花。红袖女郎相引去，游南浦，笑倚春风相对语。二八花钿，胸前如雪脸如莲。耳坠金镮穿瑟瑟，霞衣窄，笑倚江头招远客。路入南中，桄榔叶暗蓼花红。两岸人家微雨后，收红豆，树底纤纤抬素手。袖敛鲛绡，采香深洞笑相邀。藤杖枝头芦酒滴，铺葵席，豆蔻花间走坐晚日。翡翠
献衷心:见好花颜色，争笑东风。双脸上，晚妆同。闭小楼深閤，春景重重。三五夜，偏有恨，月明中。情未已，信曾通，满衣犹自染檀红。恨不如双燕，飞舞帘栊。春欲暮，残絮尽，柳条空。
虞美人:粉融红腻莲房绽，脸动双波慢。小鱼衔玉鬓钗横，石榴裙染象纱轻，转娉婷。偷期锦浪荷深处，一梦云兼雨。臂留檀印齿痕香，深秋不寐漏初长，尽思量。楚腰蛴领团香玉，鬓叠深深绿。月蛾星眼笑微频，柳夭桃艳不胜春，晚妆匀。水纹簟映青纱帐，雾罩秋波上。一枝娇卧醉芙蓉，良宵不得与君同，恨忡忡。
定风波:江水沉沉帆影过，游鱼到晚透寒波。渡口双双飞白鸟，烟袅，芦花深处隐渔歌。扁舟短棹归兰浦，人去，萧萧竹径透青莎。深夜无风新雨歇，凉月，露迎珠颗入圆荷。
浣溪沙:蓼岸风多橘柚香，江边一望楚天长，片帆烟际闪孤光。目送征鸿飞杳杳，思随流水去茫茫，兰红波碧忆潇湘。桃杏风香帘幕闲，谢家门户约花关，画梁幽语燕初还。绣阁数行题了壁，晓屏一枕酒醒山，却疑身是梦云间。花渐凋疏不耐风，画帘垂地晚堂空，堕阶萦藓舞愁红。腻粉半粘金靥子，残香犹暖绣薰笼，蕙心无处与人同。揽镜无言泪欲流，凝情半日懒梳头，一庭疏雨湿春愁。杨柳只知伤怨别，杏花应信损娇羞，泪沾魂断轸离忧。半踏长裾宛约行，晚帘疏处见分明，此时堪恨昧平生。早是销魂残烛影，更愁闻著品弦声，杳无消息若为情。兰沐初休曲槛前，暖风迟日洗头天，湿云新敛未梳蝉。翠袂半将遮粉臆，宝钗长欲坠香肩，此时模样不禁怜。风递残香出绣帘，团窠金凤舞襜襜，落花微雨恨相兼。何处去来狂太甚，空推宿酒睡无厌，争教人不别猜嫌。轻打银筝坠燕泥，断丝高罥画楼西，花冠闲上午墙啼。粉箨半开新竹径，红苞尽落旧桃蹊，不堪终日闭深闺。乌帽斜欹倒佩鱼，静街偷步访仙居，隔墙应认打门初。将见客时微掩敛，得人怜处且生疏，低头羞问壁边书。风撼芳菲满院香，四帘慵卷日初长，鬓云垂枕响微锽。春梦未成愁寂寂，佳期难会信茫茫，万般心，千点泪，泣兰堂。碧玉衣裳白玉人，翠眉红脸小腰身，瑞云飞雨逐行云。除却弄珠兼解佩，便随西子与东邻，是谁容易比真真。何事相逢不展眉，苦将情分恶猜疑，眼前行止想应知。半恨半嗔回面处，和娇和泪泥人时，万般饶得为怜伊。落絮飞花满帝城，看看春尽又伤情，岁华频度想堪惊。风月岂惟今日恨，烟霄终待此身荣，未甘虚老负平生。静想离愁暗泪零，欲栖云雨计难成，少年多是薄情人。万种保持图永远，一般模样负神明，到头何处问平生。试问于谁分最多，便随人意转横波，缕金衣上小双鹅。醉后爱称娇姐姐，夜来留得好哥哥，不知情事久长么？叶坠空阶折早秋，细烟轻雾锁妆楼，寸心双泪惨娇羞。风月但牵魂梦苦，岁华偏感别离愁，恨和相忆两难酬。月淡风和画阁深，露桃烟柳影相侵，敛眉凝绪夜沉沉。长有梦魂迷别浦，岂无春病入离心，少年何处恋虚襟。自入春来月夜稀，今宵蟾彩倍凝辉，强开襟抱出帘帷。啮指暗思花下约，凭阑羞睹泪痕衣，薄情狂荡几时归？十五年来锦岸游，未曾行处不风流，好花长与万金酬。满眼利名浑信运，一生狂荡恐难休，且陪烟月醉红楼。
河传:太平天子，等闲游戏，疏河千里。柳如丝，偎倚。绿波春水，长淮风不起。如花殿脚三千女，争云雨，何处留人住？锦帆风，烟际红，烧空，魂迷大业中。柳拖金缕，著烟笼雾，濛濛落絮。凤凰舟上楚女，妙舞，雷喧波上鼓。龙争虎战分中土。人无主，桃叶江南渡。襞花笺，艳思牵，成篇，宫娥相与传。花落，烟薄。谢家池阁，寂寞春深。翠蛾轻敛意沈吟，沾襟，无人知此心。玉炉香断霜灰冷，帘铺影，梁燕归红杏。晚来天，空悄然。孤眠，枕檀云髻偏。风飐，波敛。团荷闪闪，珠倾露点。木兰舟上，何处吴娃越艳？藕花红照脸。大堤狂杀襄阳客。烟波隔，渺渺湖光白。身已归，心不归。斜晖，远汀鸂鶒飞。
菩萨蛮:月华如水笼香砌，金镮碎撼门初闭。寒影堕高檐，钩垂一面帘。碧烟轻袅袅，红战灯花笑。即此是高唐，掩屏秋梦长。花冠频鼓墙头翼，东方澹白连窗色。门外早莺声，背楼残月明。薄寒笼醉态，依旧铅华在。握手送人归，半拖金缕衣。小庭花落无人扫，疏香满地东风老。春晚信沉沉，天涯何处寻。晓堂屏六扇，眉共湘山远。争奈别离心，近来尤不禁。青岩碧洞经朝雨，隔花相唤南溪去。一只木兰船，波平远浸天。扣船惊翡翠，嫩玉抬香臂。红日欲沈西，烟中遥解觿。木绵花映丛祠小，越禽声里春光晓。铜鼓与蛮歌，南人祈赛多。客帆风正急，茜袖偎樯立。极浦几回头，烟波无限愁。
生查子:寂寞掩朱门，正是天将暮。暗澹小庭中，滴滴梧桐雨。绣工夫，牵心绪，配尽鸳鸯缕。待得没人时，偎倚论私语。暖日策花骢，亸鞚垂杨陌。芳草惹烟青，落絮随风白。谁家绣毂动香尘，隐映神仙客。狂杀玉鞭郎，咫尺音容隔。金井堕高梧，玉殿笼斜月。永巷寂无人，敛态愁堪绝。玉炉寒，香烬灭，还似君恩歇。翠辇不归来，幽恨将谁说？春病与春愁，何事年年有。半为枕前人，半为花间酒。醉金尊，携玉手，共作鸳鸯偶。倒载卧云屏，雪面腰如柳。为惜美人娇，长有如花笑。半醉倚红妆，转语传青鸟。眷方深，怜恰好，唯恐相逢少。似这一般情，肯信春光老。清晓牡丹芳，红艳凝金蕊。乍占锦江春，永认笙歌地。感人心，为物瑞，烂熳烟花里。戴上玉钗时，迥与凡花异。密雨阻佳期，尽日凝然坐。帘外正淋漓，不觉愁如锁。梦难裁，心欲破，泪逐檐声堕。想得玉人情，也合思量我。
定西番:鸡禄山前游骑，边草白，朔天明，马蹄轻。鹊面弓离短韔，弯来月欲成。一只鸣髇云外，晓鸿惊。帝子枕前秋夜，霜幄冷，月华明，正三更。何处戍楼寒笛，梦残闻一声。遥想汉关万里，泪纵横。
玉蝴蝶:春欲尽，景仍长，满园花正黄。粉翅两悠飏，翩翩过短墙。鲜飙暖，牵游伴，飞去立残芳。无语对萧娘，舞衫沉麝香。
浣溪沙:钿毂香车过柳堤，桦烟分处马频嘶，为他沉醉不成泥。花满驿亭香露细，杜鹃声断玉蟾低，含情无语倚楼西。马上凝情忆旧游，照花淹竹小溪流，钿筝罗幕玉搔头。早是出门长带月，可堪分袂又经秋，晚风斜日不胜愁。独立寒阶望月华，露浓香泛小庭花，绣屏愁背一灯斜。云雨自从分散后，人间无路到仙家，但凭魂梦访天涯。依约残眉理旧黄，翠鬟抛掷一簪长，暖风晴日罢朝妆。闲折海棠看又拈，玉纤无力惹余香，此情谁会倚斜阳。翡翠屏开绣幄红，谢娥无力晓妆慵，锦帷鸳被宿香浓。微雨小庭春寂寞，燕飞莺语隔帘栊，杏花凝恨倚东风。花月香寒悄夜尘，绮筵幽会暗伤神，婵娟依约画屏人。人不见时还暂语，令才抛后爱微嚬，越罗巴锦不胜春。偏戴花冠白玉簪，睡容新起意沈吟，翠钿金缕镇眉心。小槛日斜风悄悄，隔帘零落杏花阴，断香轻碧锁愁深。晚逐香车入凤城，东风斜揭绣帘轻，慢回娇眼笑盈盈。消息未通何计是，便须佯醉且随行，依稀闻道太狂生。小市东门欲雪天，众中依约见神仙，蕊黄香画贴金蝉。饮散黄昏人草草，醉容无语立门前，马嘶尘烘一街烟。
酒泉子:春雨打窗，惊梦觉来天气晓。画堂深，红焰小，背兰缸。酒香喷鼻懒开缸，惆怅更无人共醉。旧巢中，新燕子，语双双。紫陌青门，三十六宫春色，御沟辇路暗相通，杏园风。咸阳沽酒宝钗空，笑指未央归去，插花走马落残红，月明中。
生查子:相见稀，喜相见，相见还相远。檀画荔支红，金蔓蜻蜓软。鱼雁疏，芳信断，花落庭阴晚。可惜玉肌肤，消瘦成慵懒。
柳枝:腻粉琼妆透碧纱，雪休夸。金凤搔头坠鬓斜，发交加。倚著云屏新睡觉，思梦笑。红腮隐出枕函花，有些些。
江城子:碧阑干外小中庭，雨初晴，晓莺声。飞絮落花，时节近清明。睡起卷帘无一事，匀面了，没心情。浣花溪上见卿卿，脸波秋水明。黛眉轻，绿云高绾，金簇小蜻蜓。好是问他来得么？和笑道，莫多情。窄罗衫子薄罗裙，小腰身，晚妆新。每到花时，长是不宜春。早是自家无气力，更被你，恶怜人。
抛球乐:酒罢歌余兴未阑，小桥清水共盘桓。波摇梅蕊伤心白，风入罗衣贴体寒。且莫思归去，须尽笙歌此夕欢。逐胜归来雨未晴，楼前风重草烟轻。谷莺语软花边过，水调声长醉里听。款举金觥劝，谁是当筵最有情？梅落新春入后庭，眼前风物可无情？曲池波晚冰还合，芳草迎船绿未成。且上高楼望，相共凭阑看月生。霜积秋山万树红，倚岩楼上挂朱栊。白云天远重重恨，黄叶烟深淅淅风。仿佛梁州曲，吹在谁家玉笛中。尽日登高兴未残，红楼人散独盘桓。一钩冷雾悬珠箔，满面西风凭玉阑。归去须沉醉，小院新池月乍寒。坐对高楼千万山，雁飞秋色满阑干。烧残红烛暮云合，飘尽碧梧金井寒。咫尺人千里，犹忆笙歌昨夜欢。
采桑子:小庭雨过春将尽，片片花飞。独折残枝，无语凭阑只自知。玉堂香暖珠帘卷，双燕来归。君约佳期，肯信韶华得几时。马嘶人语春风岸，芳草绵绵。杨柳桥边，落日高楼酒旆悬。旧愁新恨知多少，目断遥天。独立花前，更听笙歌满画船。西风半夜帘栊冷，远梦初归。梦过金扉，花谢窗前夜合枝。昭阳殿里新翻曲，未有人知。偷取笙吹，惊觉寒蛩到晓啼。酒阑睡觉天香暖，绣户慵开。香印成灰，独背寒屏理旧眉。朦胧却向灯前卧，窗月徘徊。晓梦初回，一夜东风绽早梅。小堂深静无人到，满院春风。惆怅墙东，一树樱桃带雨红。愁心似醉兼如病，欲语还慵。日暮疏钟，双燕归栖画阁中。画堂灯暖帘栊卷，禁漏丁丁。雨罢寒生，一夜西窗梦不成。玉娥重起添香印，回倚孤屏。不语含情，水调何人吹笛声。笙歌放散人归去，独宿江楼。月上云收，一半珠帘挂玉钩。起来检点经游地，处处新愁。凭仗东流，将取离心过橘州。昭阳记得神仙侣，独自承恩。水殿灯昏，罗幕轻寒夜正春。如今别馆添萧索，满面啼痕。旧约犹存，忍把金环别与人。微风帘幕清明近，花落春残。尊酒留欢，添尽罗衣怯夜寒。愁颜恰似烧残烛，珠泪阑干。也欲高拌，争奈相逢情万般。画堂昨夜愁无睡，风雨凄凄。林鹊争栖，落尽灯花鸡未啼。年光往事如流水，休说情迷。玉箸双垂，只是金笼鹦鹉知。寒蝉欲报三秋候，寂静幽居。叶落闲阶，月透帘栊远梦回。昭阳旧恨依前在，休说当时。玉笛才吹，满袖猩猩血又垂。洞房深夜笙歌散，帘幕重重。斜月朦胧，雨过残花落地红。昔年无限伤心事，依旧东风。独倚梧桐，闲想闲思到晓钟。花前失却游春侣，极目寻芳。满眼悲凉，纵有笙歌亦断肠。林间戏蝶帘间燕，各自双双。忍更思量，绿树青苔半夕阳。
菩萨蛮:金波远逐行云去，疏星时作银河渡。花影卧秋千，更长人不眠。玉筝弹未彻，凤髻黄钗脱。忆梦翠蛾低，微风吹绣衣。画堂昨夜西风过，绣帘时拂朱门锁。惊梦不成云，双蛾枕上颦。金炉烟袅袅，烛暗纱窗晓。残日尚弯环，玉筝和泪弹。梅花吹入谁家笛，行云半夜凝空碧。欹枕不成眠，关山人未还。声随幽怨绝，空断澄霜月。月影下重檐，轻风花满帘。回廊远砌生秋草，梦魂千里青门道。鹦鹉怨长更，碧笼金锁横。罗帏中夜起，霜月清如水。玉露不成圆，宝筝悲断弦。娇鬟堆枕钗横凤，溶溶春水杨花梦。红烛泪阑干，翠屏烟浪寒。锦壶催画箭，玉佩天涯远。和泪试严妆，落梅飞夜霜。西风袅袅凌歌扇，秋期正与行云远。花叶脱霜红，流萤残月中。兰闺人在否，千里重楼暮。翠被已销香，梦随寒漏长。沉沉朱户横金锁，纱窗月影随花过。烛泪欲阑干，落梅生晚寒。宝钗横翠凤，千里香屏梦。云雨已荒凉，江南春草长。欹鬟堕髻摇双桨，采莲晚出清江上。顾影约流萍，楚歌娇未成。相逢颦翠黛，笑把珠珰解。家住柳阴中，画桥东复东。
谒金门:风乍起，吹皱一池春水。闲引鸳鸯芳径里，手挪红杏蕊。斗鸭阑干独倚，碧玉搔头斜坠。终日望君君不至，举头闻鹊喜。杨柳陌，宝马嘶空无迹。新著荷衣人未识，年年江海客。梦觉巫山春色，醉眼飞花狼藉。起舞不辞无气力，爱君吹玉笛。
清平乐:深冬寒月，庭户凝霜雪。风雁过时魂断绝，塞管数声呜咽。披衣独立披香，流苏乱结愁肠。往事总堪惆怅，前欢休更思量。雨晴烟晚，绿水新池满。双燕飞来垂柳院，小阁画帘高卷。黄昏独倚朱阑，西南新月眉弯。砌下落花风起，罗衣特地春寒。西园春早，夹径抽新草。冰散漪澜生碧沼，寒在梅花先老。与君同饮金杯，饮余相取徘徊。次第小桃将发，轩车莫厌频来。
喜迁莺:宿莺啼，乡梦断，春树晓朦胧。残灯和烬闭朱栊，人语隔屏风。香已寒，灯已绝，忽忆去年离别。石城花雨倚江楼，波上木兰舟。雾濛濛，风淅淅，杨柳带疏烟。飘飘轻絮满南园，墙下草芊绵。燕初飞，莺已老，拂面春风长好。相逢携酒且高歌，人生得几何？
贺圣朝:金丝帐暖牙床稳，怀香方寸，轻颦轻笑，汗珠微透，柳沾花润。云鬟斜坠，春应未已，不胜娇困。半欹犀枕，乱缠珠被，转羞人问。
应天长:石城山下桃花绽，宿雨初晴云未散。南去棹，北飞雁，水阔山遥肠欲断。倚楼情绪懒，惆怅春心无限。燕度蒹葭风晚，欲归愁满面。
蝶恋花:窗外寒鸡天欲曙，香印成灰，坐起浑无绪。庭际高梧凝宿雾，卷帘双鹊惊飞去。屏上罗衣闲绣缕，一晌关情，忆遍江南路。夜夜梦魂休谩语，已知前事无情处。萧索清秋珠泪坠，枕簟微凉，展转浑无寐。残酒欲醒中夜起，月明如练天如水。阶下寒声啼络纬，庭树金风，悄悄重门闭。可惜旧欢携手地，思量一夕成憔悴。几度凤楼同饮宴，此夕相逢，却胜当时见。低语前欢频转面，双眉敛恨春山远。蜡烛泪流羌笛怨，偷整罗衣，欲唱情犹懒。醉里不辞金爵满，阳关一曲肠千断。几日行云何处去，忘了归来，不道春将暮。百草千花寒食路，香车系在谁家树。泪眼倚楼频独语，双燕飞来，陌上相逢否？撩乱春愁如柳絮，悠悠梦里无寻处？六曲阑干偎碧树，杨柳风轻，展尽黄金缕。谁把钿筝移玉柱，穿帘海燕双飞去。满眼游丝兼落絮，红杏开时，一霎清明雨。浓醉觉来莺乱语，惊残好梦无寻处。谁道闲情抛弃久，每到春来，惆怅还依旧。日日花前常病酒，不辞镜里朱颜瘦。河畔青芜堤上柳，为问新愁，何事年年有。独立小楼风满袖，平林新月人归后。
抛球乐:歌舞送飞球，金觥碧玉筹。管弦桃李月，帘幕凤凰楼。一笑千场醉，浮生任白头。灼灼傅花枝，纷纷度画旂。不知红烛下，照见彩球飞。借势因期克，巫山暮雨归。
菩萨蛮:画堂春昼垂珠箔，卧来揉惹金钗落。簟滑枕头移，鬓蝉狂欲飞。笑拖娇眼慢，罗袖笼花面。重道好郎君，人前莫恼人。
菩萨蛮:牡丹含露真珠颗，美人折向庭前过。含笑问檀郎，花强妾貌强？檀郎故相恼，须道花枝好。一面发娇嗔，碎挪花打人。
后庭宴:千里故乡，十年华屋，乱魂飞过屏山簇。眼重眉褪不胜春，菱花知我销香玉。双双燕子归来，应解笑人幽独。断歌零舞，遗恨清江曲。万树绿低迷，一庭红扑簌。
鱼游春水:秦楼东风里，燕子还来寻旧垒。余寒犹峭，红日薄侵罗绮。嫩草方抽碧玉茵，媚柳轻窣黄金缕。莺转上林，鱼游春水。几曲阑干遍倚，又是一番新桃李。佳人应怪归迟，梅妆泪洗。凤箫声绝沉孤雁，望断清波无双鲤。云山万重，寸心千里。
乐游曲:龙舟摇曳东复东，采莲湖上红更红。波淡淡，水溶溶，奴隔荷花路不通。西湖南湖斗彩舟，青蒲紫蓼满中洲。波渺渺，水悠悠，长奉君王万岁游。
沁园春:七返还丹，在我先须，炼已待时。正一阳初动，中宵漏永，温温铅鼎，光透帘帏。造化争驰，虎龙交媾，进火功夫牛斗危。曲江上，看月华莹净，有个乌飞。当时，自饮刀圭，又谁信无中就养儿。辨水源清浊，木金间隔。不因师指，此事难知。道要玄微，天机深远，下手忙修犹太迟。蓬莱路，待三千行满，独步云归。火宅牵缠，夜去明来，早晚担忧。奈今日茫然，不知明日，波波劫劫，有甚来由？人世风灯，草头珠露，我见伤心眼泪流。不坚久，似石中迸火，水上浮沤。休休，及早回头，把往日风流一笔钩。但粗衣淡饭，随缘度日，任人笑我，我又何求？限到头来，不论贫富，著甚干忙日夜忧。劝年少，把家缘弃了，海上来游。诗曲文章，任汝空留，数千万篇。奈日推一日，月推一月，今年不了，又待来年。有限光阴，无涯火院，只恐蹉跎老却贤。贪痴汉，望成家学道，两事双全。凡间，只恋尘缘，又谁信壶中别有天。这道本无情，不亲富贵，不疏贫贱，只要心坚。不在劳神，不须苦行，息虑忘机合自然。长生事，待明公放下，方可相传。
汉宫春:横笛声沉，倚危楼红日，江转天斜。黄尘边火澒洞，何处吾家。胎禽怨夜，来乘风、玄露丹霞。先生笑、飞空一剑，东风犹自天涯。情知道山中好，早翠嚣含隐，瑶草新芽。青溪故人信断，梦逐飙车。乾坤星火，归来了、煮石煎沙。回首处，幅巾蒲帐，云边独是桃花。
句:暂游大庾，白鹤飞来谁共语？岭畔人家，曾见寒梅几度花。春来春去，人在落花流水处。花满前蹊，藏尽神仙人不知。
