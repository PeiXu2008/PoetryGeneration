初夏:一朝春夏改，隔夜鸟花迁。阴阳深浅叶，晓夕重轻烟。哢莺犹响殿，横丝正网天。珮高兰影接，绶细草纹连。碧鳞惊棹侧，玄燕舞檐前。何必汾阳处，始复有山泉。
正日临朝:条风开献节，灰律动初阳。百蛮奉遐赆，万国朝未央。虽无舜禹迹，幸欣天地康。车轨同八表，书文混四方。赫奕俨冠盖，纷纶盛服章。羽旄飞驰道，钟鼓震岩廊。组练辉霞色，霜戟耀朝光。晨宵怀至理，终愧抚遐荒。
经破薛举战地:昔年怀壮气，提戈初仗节。心随朗日高，志与秋霜洁。移锋惊电起，转战长河决。营碎落星沉，阵卷横云裂。一挥氛沴静，再举鲸鲵灵。于兹俯旧原，属目驻华轩。沉沙无故迹，灭灶有残痕。浪霞穿水净，峰雾抱莲昏。世途亟流易，人事殊今昔。长想眺前踪，抚躬聊自适。
还陕述怀:慨然抚长剑，济世岂邀名。星旗纷电举，日羽肃天行。遍野屯万骑，临原驻五营。登山麾武节，背水纵神兵。在昔戎戈动，今来宇宙平。
辽城望月:玄兔月初明，澄辉照辽碣。映云光暂隐，隔树花如缀。魄满桂枝圆，轮亏镜彩缺。临城却影散，带晕重围结。驻跸俯九都，停观妖氛灭。
春日登陕州城楼俯眺原野回丹碧缀烟霞密翠斑…聊以命篇:碧原开雾隰，绮岭峻霞城。烟峰高下翠，日浪浅深明。斑红妆蕊树，圆青压溜荆。迹岩劳傅想，窥野访莘情。巨川何以济，舟楫伫时英。
春日玄武门宴群臣:韶光开令序，淑气动芳年。驻辇华林侧，高宴柏梁前。紫庭文珮满，丹墀衮绂连。九夷簉瑶席，五狄列琼筵。娱宾歌湛露，广乐奏钧天。清尊浮绿醑，雅曲韵朱弦。粤余君万国，还惭抚八埏。庶几保贞固，虚己厉求贤。
临洛水:春蒐驰骏骨，总辔俯长河。霞处流萦锦，风前漾卷罗。水花翻照树，堤兰倒插波。岂必汾阴曲，秋云发棹歌。
望终南山:重峦俯渭水，碧嶂插遥天。出红扶岭日，入翠贮岩烟。叠松朝若夜，复岫阙疑全。对此恬千虑，无劳访九仙。
咏风:萧条起关塞，摇飏下蓬瀛。拂林花乱彩，响谷鸟分声。披云罗影散，泛水织文生。劳歌大风曲，威加四海清。
咏雨:罩云飘远岫，喷雨泛长河。低飞昏岭腹，斜足洒岩阿。泫丛珠缔叶，起溜镜图波。濛柳添丝密，含吹织空罗。
咏雪:洁野凝晨曜，装墀带夕晖。集条分树玉，拂浪影泉玑。色洒妆台粉，花飘绮席衣。入扇萦离匣，点素皎残机。
赋得夏首启节:北阙三春晚，南荣九夏初。黄莺弄渐变，翠林花落余。瀑流还响谷，猿啼自应虚。早荷向心卷，长杨就影舒。此时欢不极，调轸坐相于。
赋得白日半西山:红轮不暂驻，乌飞岂复停。岑霞渐渐落，溪阴寸寸生。藿叶随光转，葵心逐照倾。晚烟含树色，栖鸟杂流声。
置酒坐飞阁:高轩临碧渚，飞檐迥架空。余花攒镂槛，残柳散雕栊。岸菊初含蕊，园梨始带红。莫虑昆山暗，还共尽杯中。
赋得樱桃:华林满芳景，洛阳遍阳春。朱颜含远日，翠色影长津。乔柯啭娇鸟，低枝映美人。昔作园中实，今来席上珍。
赋得李:玉衡流桂圃，成蹊正可寻。莺啼密叶外，蝶戏脆花心。丽景光朝彩，轻霞散夕阴。暂顾晖章侧，还眺灵山林。
赋得浮桥:岸曲非千里，桥斜异七星。暂低逢辇度，还高值浪惊。水摇文鹢动，缆转锦花萦。远近随轮影，轻重应人行。
冬宵各为四韵:雕宫静龙漏，绮阁宴公侯。珠帘烛焰动，绣柱水光浮。云起将歌发，风停与管遒。琐除任多士，端扆竟何忧。
除夜:岁阴穷暮纪，献节启新芳。冬尽今宵促，年开明日长。冰消出镜水，梅散入风香。对此欢终宴，倾壶待曙光。
赋得含峰云:翠楼含晓雾，莲峰带晚云。玉叶依岩聚，金枝触石分。横天结阵影，逐吹起罗文。非得阳台下，空将惑楚君。
三层阁上置音声:绮筵移暮景，紫阁引宵烟。隔栋歌尘合，分阶舞影连。声流三处管，响乱一重弦。不似秦楼上，吹箫空学仙。
远山澄碧雾:残云收翠岭，夕雾结长空。带岫凝全碧，障霞隐半红。仿佛分初月，飘飖度晓风。还因三里处，冠盖远相通。
赋得花庭雾:兰气已熏宫，新蕊半妆丛。色含轻重雾，香引去来风。拂树浓舒碧，萦花薄蔽红。还当杂行雨，仿佛隐遥空。
春池柳:年柳变池台，隋堤曲直回。逐浪丝阴去，迎风带影来。疏黄一鸟弄，半翠几眉开。萦雪临春岸，参差间早梅。
芳兰:春晖开紫苑，淑景媚兰场。映庭含浅色，凝露泫浮光。日丽参差影，风传轻重香。会须君子折，佩里作芬芳。
赋帘:参差垂玉阙，舒卷映兰宫。珠光摇素月，竹影乱清风。彩散银钩上，文斜桂户中。惟当杂罗绮，相与媚房栊。
咏乌代陈师道:凌晨丽城去，薄暮上林栖。辞枝枝暂起，停树树还低。向日终难托，迎风讵肯迷。只待纤纤手，曲里作宵啼。
咏饮马:骏骨饮长泾，奔流洒络缨。细纹连喷聚，乱荇绕蹄萦。水光鞍上侧，马影溜中横。翻似天池里，腾波龙种生。
赋秋日悬清光赐房玄龄:秋露凝高掌，朝光上翠微。参差丽双阙，照耀满重闱。仙驭随轮转，灵乌带影飞。临波光定彩，入隙有圆晖。还当葵霍志，倾叶自相依。
宴中山:驱马出辽阳，万里转旂常。对敌六奇举，临戎八阵张。斩鲸澄碧海，卷雾扫扶桑。昔去兰萦翠，今来桂染芳。云芝浮碎叶，冰镜上朝光。回首长安道，方欢宴柏梁。
赋得临池柳:岸曲丝阴聚，波移带影疏。还将眉里翠，来就镜中舒。
赋得弱柳鸣秋蝉:散影玉阶柳，含翠隐鸣蝉。微形藏叶里，乱响出风前。
探得李:盘根直盈渚，交干横倚天。舒华光四海，卷叶荫三川。
咏小山:近谷交萦蕊，遥峰对出莲。径细无全磴，松小未含烟。
赐萧瑀:疾风知劲草，板荡识诚臣。勇夫安识义，智者必怀仁。
赐房玄龄:太液仙舟迥，西园隐上才。未晓征车度，鸡鸣关早开。
辽东山夜临秋:烟生遥岩隐，月落半崖阴。连山惊鸟乱，隔岫断猿吟。
赐魏徵诗:醽醁胜兰生，翠涛过玉瓒。千日醉不醒，十年味不败。
两仪殿赋柏梁体:绝域降附天下平，八表无事悦圣情。云披雾敛天地明。登封日观禅云亭，太常具礼方告成。
句:雪耻酬百王，除凶报千古。昔乘匹马去，今驱万乘来。近日毛虽暖，闻弦心已惊。
谒大慈恩寺:日宫开万仞，月殿耸千寻。花盖飞团影，幡虹曳曲阴。绮霞遥笼帐，丛珠细网林。寥廓烟云表，超然物外心。
登骊山高顶寓目:四郊秦汉国，八水帝王都。阊阖雄里閈，城阙壮规模。贯渭称天邑，含岐实奥区。金门披玉馆，因此识皇图。
送忠州太守康昭远等:端拱临中枢，缅怀共予理。不有台阁英，孰振循良美。分符侯甸内，拜手明庭里。誓节期饮冰，调人方导水。嘉声驰九牧，惠化光千祀。时雨侔昔贤，芳猷贯前史。伫尔颂中和，吾将令卿士。
端午三殿宴群臣探得神字:五月符天数，五音调夏钧。旧来传五日，无事不称神。穴枕通灵气，长丝续命人。四时花竞巧，九子粽争新。方殿临华节，圆宫宴雅臣。进对一言重，遒文六义陈。股肱良足咏，凤化可还淳。
登蒲州逍遥楼:长榆息烽火，高柳静风尘。卜征巡九洛，展豫出三秦。昔是潜龙地，今为上理辰。时平乘道泰，聊赏遇年春。黄河分地络，飞观接天津。一览遗芳翰，千载肃如神。
同玉真公主过大哥山池:地有招贤处，人传乐善名。鹜池临九达，龙岫对层城。桂月先秋冷，蘋风向晚清。凤楼遥可见，仿佛玉箫声。
途次陕州:境出三秦外，途分二陕中。山川入虞虢，风俗限西东。树古棠阴在，耕余让畔空。鸣笳从此去，行见洛阳宫。
观拔河俗戏:壮徒恒贾勇，拔拒抵长河。欲练英雄志，须明胜负多。噪齐山岌嶪，气作水腾波。预期年岁稔，先此乐时和。
千秋节赐群臣镜:铸得千秋镜，光生百炼金。分将赐群后，遇象见清心。台上冰华澈，窗中月影临。更衔长绶带，留意感人深。
赐道士邓紫阳:太乙三门诀，元君六甲符。下传金版术，上刻玉清书。有美探真士，囊中得秘书。自知三醮后，翊我灭残胡。
幸蜀西至剑门:剑阁横云峻，銮舆出狩回。翠屏千仞合，丹嶂五丁开。灌木萦旗转，仙云拂马来。乘时方在德，嗟尔勒铭才。
答司马承祯上剑镜:宝照含天地，神剑合阴阳。日月丽光景，星斗裁文章。写鉴表容质，佩服为身防。从兹一赏玩，永德保龄长。
春晚宴两相及礼官丽正殿学士探得风字:乾道运无穷，恒将人代工。阴阳调历象，礼乐报玄穹。介胄清荒外，衣冠佐域中。言谈延国辅，词赋引文雄。野霁伊川绿，郊明巩树红。冕旒多暇景，诗酒会春风。
集贤书院成，送张说上集贤学士，赐宴得珍字:广学开书院，崇儒引席珍。集贤招衮职，论道命台臣。礼乐沿今古，文章革旧新。献酬尊俎列，宾主位班陈。节变云初夏，时移气尚春。所希光史册，千载仰兹晨。
王屋山送道士司马承祯还天台:紫府求贤士，清溪祖逸人。江湖与城阙，异迹且殊伦。间有幽栖者，居然厌俗尘。林泉先得性，芝桂欲调神。地道逾稽岭，天台接海滨。音徽从此间，万古一芳春。
早度蒲津关:钟鼓严更曙，山河野望通。鸣銮下蒲坂，飞旆入秦中。地险关逾壮，天平镇尚雄。春来津树合，月落戍楼空。马色分朝景，鸡声逐晓风。所希常道泰，非复候繻同。
途经华岳:饬驾去京邑，鸣鸾指洛川。循途经太华，回跸暂周旋。翠崿留斜影，悬岩冒夕烟。四方皆石壁，五位配金天。仿佛看高掌，依稀听子先。终当铭岁月，从此记灵仙。
幸凤泉汤:西狩观周俗，南山历汉宫。荐鲜知路近，省敛觉年丰。阴谷含神爨，汤泉养圣功。益龄仙井合，愈疾醴源通。不重鸣岐凤，谁矜陈宝雄。愿将无限泽，沾沐众心同。
赐崔日知往潞州:潞国开新府，壶关宠旧林。妙旌循吏德，持悦庶氓心。礼乐中朝贵，神明列郡钦。扬风非赠扇，易俗是张琴。藩镇讴谣满，行宫雨露深。会书丞相策，先赐颍川金。
左丞相说右丞相璟太子少傅乾曜同日上官命宴东堂赐诗:赤帝收三杰，黄轩举二臣。由来丞相重，分掌国之钧。我有握中璧，双飞席上珍。子房推道要，仲子讶风神。复辍台衡老，将为调护人。鹓鸾同拜日，车骑拥行尘。乐聚南宫宴，觞连北斗醇。俾予成百揆，垂拱问彝伦。
平胡:杂虏忽猖狂，无何敢乱常。羽书朝继入，烽火夜相望。将出凶门勇，兵因死地强。蒙轮皆突骑，按剑尽鹰扬。鼓角雄山野，龙蛇入战场。流膏润沙漠，溅血染锋铓。雾扫清玄塞，云开静朔方。武功今已立，文德愧前王。
送张说巡边:端拱复垂裳，长怀御远方。股肱申教义，戈剑靖要荒。命将绥边服，雄图出庙堂。三台入武帐，八座起文昌。宝胄匡韩主，华宗辅汉王。茂先惭博物，平子谢文章。尽节恢时佐，输诚御寇场。三军临朔野，驷马即戎行。鼓吹威夷狄，旌轩溢洛阳。云台先著美，今日更贻芳。
饯王晙巡边:振武威荒服，扬文肃远墟。金坛申将礼，玉节授军符。免胄三方外，衔刀万里余。昔时吴会静，今日虏庭虚。分阃仍推毂，援桴且训车。风扬旌旆远，雨洗甲兵初。坐见台阶谧，行闻袄祲除。檄来虽插羽，箭去亦飞书。舟楫功须著，盐梅望匪疏。不应陈七德，欲使化先敷。
潼关口号:河曲回千里，关门限二京。所嗟非恃德，设险到天平。
过大哥山池题石壁:澄潭皎镜石崔巍，万壑千岩暗绿苔。林亭自有幽贞趣，况复秋深爽气来。
傀儡吟:刻木牵丝作老翁，鸡皮鹤发与真同。须臾弄罢寂无事，还似人生一梦中。
中和节日宴百僚赐诗:韶年启仲序，初吉谐良辰。肇兹中和节，式庆天地春。欢酣朝野同，生德区宇均。云开洒膏露，草疏芳河津。岁华今载阳，东作方肆勤。惭非熏风唱，曷用慰吾人。
中和节赐百官燕集因示所怀:至化恒在宥，保和兹息人。推诚抚诸夏，与物长为春。仲月风景暖，禁城花柳新。芳时协金奏，赐宴同群臣。丝竹岂云乐，忠贤惟所亲。庶洽朝野意，旷然天地均。
九日绝句:禁苑秋来爽气多，昆明风动起沧波。中流箫鼓诚堪赏，讵假横汾发棹歌。
宫中题:辇路生春草，上林花发时。凭高何限意，无复侍臣知。
重阳锡宴群臣:款塞旋征骑，和戎委庙贤。倾心方倚注，叶力共安边。
题泾县水西寺:大殿连云接爽溪，钟声还与鼓声齐。长安若问江南事，说道风光在水西。
句:海岳宴咸通。七载秉钧调四序，一方狱市获来苏。
句:只解劈牛兼劈树，不能诛恶与诛凶。
曳鼎歌:羲农首出，轩昊膺期。唐虞继踵，汤禹乘时。天下光宅，海内雍熙。上玄降鉴，方建隆基。
唐享昊天乐。第一:太阴凝至化，真耀蕴轩仪。德迈娥台敞，仁高似幄披。扪天遂启极，梦日乃升曦。
唐享昊天乐。第二:瞻紫极，望玄穹。翘至恳，罄深衷。听虽远，诚必通。垂厚泽，降云宫。
唐享昊天乐。第三:乾仪混成冲邃，天道下济高明，闓阳晨披紫阙，太一晓降黄庭。圜坛敢申昭报，方璧冀殿虔情。丹襟式敷衷恳，玄鉴庶察微诚。
唐享昊天乐。第四:巍巍睿业广，赫赫圣基隆。菲德承先顾，祯符萃眇躬。铭开武岩侧，图荐洛川中。微诚讵幽感，景命忽昭融。有怀惭紫极，无以谢玄穹。
唐享昊天乐。第五:朝坛雾卷，曙岭烟沉。爰设筐币，式表诚心。筵辉丽璧，乐畅和音。仰惟灵鉴，俯察翘襟。
唐享昊天乐。第六:昭昭上帝，穆穆下临。礼崇备物，乐奏锵金。兰羞委荐，桂醑盈斟。敢希明德，幸罄庄心。
唐享昊天乐。第七:尊浮九酝，礼备三周。陈诚菲奠，契福神猷。
唐享昊天乐。第八:奠璧郊坛昭大礼，锵金拊石表虔诚。始奏承云娱帝赏，复歌调露畅韶英。
唐享昊天乐。第九:荷恩承顾托，执契恭临抚。庙略静边荒，天兵曜神武。有截资先化，无为遵旧矩。祯符降昊穹，大业光寰宇。
唐享昊天乐。第十:肃肃祀典，邕邕礼秩。三献已周，九成斯毕。爰撤其俎，载迁其实。或升或降，惟诚惟质。
唐享昊天乐。第十一:礼终肆类，乐阕九成。仰惟明德，敢荐非馨。顾惭菲奠，久驰云輧。瞻荷灵泽，悚恋兼盈。
唐享昊天乐。第十二:式乾路，辟天扉。回日驭，动云衣。登金阙，入紫微。望仙驾，仰恩徽。
唐明堂乐章。外办将出:总章陈昔典，衢室礼惟神。宏规则天地，神用叶陶钧。负扆三春旦，充庭万宇宾。顾己诚虚薄，空惭驭兆人。
唐明堂乐章。皇嗣出入升降:至人光俗，大孝通神。谦以表性，恭惟立身。洪规载启，茂典方陈。誉隆三善，祥开万春。
唐明堂乐章。迎送王公:千官肃事，万国朝宗。载延百辟，爰集三宫。君臣德合，鱼水斯同。睿图方水，周历长隆。
唐明堂乐章。登歌:礼崇宗祀，志表严禋。笙镛合奏，文物惟新。敬遵茂典，敢择良辰。絜诚斯著，奠谒方申。
唐明堂乐章。宫音:履艮包群望，居中冠百灵。万方资广运，庶品荷财成。神功谅匪测，盛德实难名。藻奠申诚敬，恭祀表惟馨。
唐明堂乐章。角音:出震位，开平秩。扇条风，乘甲乙。龙德盛，鸟星出。荐珪篚，陈诚实。
唐明堂乐章。徵音:赫赫离精御炎陆，滔滔炽景开隆暑。冀延神鉴俯兰尊，式表虔襟陈桂俎。
唐明堂乐章。商音:律中夷则，序应收成。功宣建武，义表惟明。爰申礼奠，庶展翘诚。九秋是式，百谷斯盈。
唐明堂乐章。羽音:葭律肇启隆冬，蘋藻攸陈飨祭。黄钟既陈玉烛，红粒方殷稔岁。
唐大飨拜洛乐章。昭和:九玄眷命，三圣基隆。奉成先旨，明台毕功。宗祀展敬，冀表深衷。永昌帝业，式播淳风。
唐大飨拜洛乐章。致和:神功不测兮运阴阳，包藏万宇兮孕八荒。天符既出兮帝业昌，愿临明祀兮降祯祥。
唐大飨拜洛乐章。拜洛:菲躬承睿顾，薄德忝坤仪。乾乾遵后命，翼翼奉先规。抚俗勤虽切，还淳化尚亏。未能弘至道，何以契明祇。
唐大飨拜洛乐章。显和:顾德有惭虚菲，明祇屡降祯符。汜水初呈秘象，温洛荐表昌图。玄泽流恩载洽，丹襟荷渥增愉。
唐大飨拜洛乐章。昭和:舒云致养，合大资生。德以恒固，功由永贞。升歌荐序，垂币翘诚。虹开玉照，凤引金声。
唐大飨拜洛乐章。敬和:兰俎既升，蘋羞可荐。金石载设，咸英已变。林泽斯总，山川是遍。敢用敷诚，实惟忘倦。
唐大飨拜洛乐章。德和:夕惕同龙契，晨兢当凤扆。崇儒习旧规，偃伯循先旨。绝壤飞冠盖，遐区丽山水。幸承三圣馀，忻属千年始。
唐大飨拜洛乐章。禋和:百礼崇容，千官肃事。灵降舞兆，神凝有粹。奠享咸周，威仪毕备。奏夏登列，歌雍撤肆。
石淙:三山十洞光玄箓，压峤金峦镇紫微。均露均霜标胜壤，交风交雨列皇畿。万仞高岩藏日色，千寻幽涧浴云衣。且驻欢筵赏仁智，雕鞍薄晚杂尘飞。
制袍字赐狄仁杰:敷政术，守清勤。升显位，励相臣。
奉和圣制立春日侍宴内殿出翦彩花应制:密叶因裁吐，新花逐翦舒。攀条虽不谬，摘蕊讵知虚。春至由来发，秋还未肯疏。借问桃将李，相乱欲何如。
九月九日上幸慈恩寺登浮图，群臣上菊花寿酒:帝里重阳节，香园万乘来。却邪萸入佩，献寿菊传杯。塔类承天涌，门疑待佛开。睿词悬日月，长得仰昭回。
驾幸新丰温泉宫献诗三首:三冬季月景龙年，万乘观风出灞川。遥看电跃龙为马，回瞩霜原玉作田。鸾旂掣曳拂空回，羽骑骖驔蹑景来。隐隐骊山云外耸，迢迢御帐日边开。翠幕珠帏敞月营，金罍玉斝泛兰英。岁岁年年常扈跸，长长久久乐升平。
句:势如连璧友，心似臭兰人。
赠张云容舞:罗袖动香香不已，红蕖袅袅秋烟里。轻云岭上乍摇风，嫩柳池边初拂水。
奉和御制麟德殿宴百官:端拱承休命，时清荷圣皇。四聪闻受谏，五服远朝王。景媚莺初啭，春残日更长。命筵多济济，盛乐复锵锵。丰镐谁将敌，横汾未可方。愿齐山岳寿，祉福永无疆。
奉和麟德殿宴百僚应制:睿泽先寰海，功成殿武韶。戈鋋清外垒，文物盛中朝。圣祚山河固，宸章日月昭。玉筵鸾鹄集，仙管凤凰调。御柳新低绿，宫莺乍啭娇。愿将亿兆庆，千祀奉神尧。
咏灯:一点分明值万金，开时惟怕冷风侵。主人若也勤挑拨，敢向尊前不尽心。
九月十日偶书:晚雨秋阴酒乍醒，感时心绪杳难平。黄花冷落不成艳，红叶飕飗竞鼓声。背世返能厌俗态，偶缘犹未忘多情。自从双鬓斑斑白，不学安仁却自惊。
病起题山舍壁:山舍初成病乍轻，杖藜巾褐称闲情。炉开小火深回暖，沟引新流几曲声。暂约彭涓安朽质，终期宗远问无生。谁能役役尘中累，贪合鱼龙构强名。
书灵筵手巾:浮生共憔悴，壮岁失婵娟。汗手遗香渍，痕眉染黛烟。
书琵琶背:侁自肩如削，难胜数缕绦。天香留凤尾，余暖在檀槽。
题金楼子后:牙签万轴里红绡，王粲书同付火烧。不于祖龙留面目，遗篇那得到今朝。
观棋:竹林二君子，尽日竟沉吟。相对终无语，争先各有心。恃强斯有失，守分固无侵。若算机筹处，沧沧海未深。
题剑门:缓辔逾双剑，行行蹑石棱。作千寻壁垒，为万祀依凭。道德虽无取，江山粗可矜。回看城阙路，云叠树层层。
过白卫岭和韩昭:先朝神武力开边，画断封疆四五千。前望陇山屯剑戟，后凭巫峡锁烽烟。轩皇尚自亲平寇，嬴政徒劳爱学仙。想到隗宫寻胜处，正应莺语暮春天。
宫词:辉辉赫赫浮玉云，宣华池上月华新。月华如水浸宫殿，有酒不醉真痴人。
醉妆词:者边走，那边走，只是寻花柳。那边走，者边走，莫厌金杯酒。
句:不缘朝阙去，好此结茅庐。
没了期歌:没了期，没了期，营基才了又仓基。没了期，没了期，春衣才了又冬衣。
玄都观:千寻绿嶂夹流溪，登眺因知海岳低。瀑布迸舂青石碎，轮茵横翦翠峰齐。步粘苔藓龙桥滑，日闭烟罗鸟径迷。莫道穹天无路到，此山便是碧云梯。
玄都观:登寻丹壑到玄都，接日红霞照座隅。即向周回岩下看，似看曾进画图无。
题彭州阳平化:云浮翠辇届阳平，真似骖鸾到上清。风起半厓闻虎啸，雨来当面见龙行。晚寻水涧听松韵，夜上星坛看月明。长恐前身居此境，玉皇教向锦城生。
三学山夜看圣灯:圣灯千万炬，旋向碧空生。细雨湿不暗，好风吹更明。磬敲金地响，僧唱梵天声。若说无心法，此光如有情。
题天回驿:翠驿红亭近玉京，梦魂犹是在青城。比来出看江山景，却被江山看出行。
郊庙歌辞。祀圜丘乐章。豫和:上灵眷命膺会昌，盛德殷荐叶辰良。景福降兮圣德远，玄化穆兮天历长。
郊庙歌辞。祀圜丘乐章。太和:穆穆我后，道应千龄。登三处大，得一居贞。礼惟崇德，乐以和声。百神仰止，天下文明。
郊庙歌辞。祀圜丘乐章。雍和:钦惟大帝，载仰皇穹。始命田烛，爰启郊宫。云门骇听，雷鼓鸣空。神其介祀，景祚斯融。
郊庙歌辞。祀圜丘乐章。寿和:八音斯奏，三献毕陈。宝祚惟永，晖光日新。
郊庙歌辞。祀圜丘乐章。舒和:叠璧凝影皇坛路，编珠流彩帝郊前。已奏黄钟歌大吕，还符宝历祚昌年。
郊庙歌辞。祀圜丘乐章。凯安:昔在炎运终，中华乱无象。酆郊赤乌见，邙山黑云上。大资下周车，禁暴开殷网。幽明同叶赞，鼎祚齐天壤。
郊庙歌辞。祀圜丘乐章。豫和:歌奏毕兮礼献终，六龙驭兮神将升。明德感兮非黍稷，降福简兮祚休征。
郊庙歌辞。武后大享昊天乐章:大阴凝至化，真耀蕴轩仪。德迈娥台敞，仁高姒幄披。扪天遂启极，梦日乃升曦。瞻紫极，望玄穹。翘至恳，罄深衷。听虽远，诚必通。垂厚泽，降云宫。乾仪混成冲邃，天道下济高明。闓阳晨披紫阙，太一晓降黄庭。圆坛敢由昭报，方璧冀展虔情。丹襟式敷衷恳，玄鉴庶察微诚。巍巍睿业广，赫赫圣基隆。菲德承先顾，祯符萃眇躬。铭开武岩侧，图荐洛川中。微诚讵幽感，景命忽昭融。有怀惭紫极，无以谢玄穹。朝坛雾卷，曙岭烟沉。爰设筐币，式表诚心。筵辉丽璧，乐畅和音。仰惟灵鉴，俯察翘襟。昭昭上帝，穆穆下临。礼崇备物，乐奏锵金。兰羞委荐，桂醑盈斟。敢希明德，聿罄庄心。樽浮九酝，礼备三周。陈诚菲奠，契福神猷。奠璧郊坛昭大礼，锵金拊石表虔诚。始奏承云娱帝赏，复歌调露畅韶英。荷恩承顾托，执契恭临抚。庙略静边荒，天兵耀神武。有截资先化，无为遵旧矩。祯符降昊穹，大业光寰宇。肃肃祀典，邕邕礼秩。三献已周，九成斯毕。爰撤其俎，载迁其实。或升或降，唯诚唯质。礼终肆类，乐阕九成。仰惟明德，敢荐非馨。顾惭菲奠，久驻云輧。瞻荷灵泽，悚恋兼盈。式乾路，辟天扉。回日驭，动云衣。登金阙，入紫微。望仙驾，仰恩徽。
中宗祀昊天乐章。告谢:得一流玄泽，通三御紫宸。远叶千龄运，遐销九域尘。绝瑞骈阗集，殊祥络绎臻。登年庆栖亩，稔岁贺盈囷。
中宗祀昊天乐章。肃和:悠哉广覆，大矣曲成。九玄著象，七曜贞明。珪璧是奠，酝酎斯盈。作乐崇德，爰畅咸英。
中宗祀昊天乐章。福和:九成爰奏，三献式陈。钦承景福，恭托明禋。
中宗祀昊天乐章。中宫助祭升坛:坤元光至德，柔训阐皇风。芣苡芳声远，螽斯美化隆。睿范超千载，嘉猷备六宫。肃恭陪盛典，钦若荐禋宗。
中宗祀昊天乐章。亚献:三灵降飨，三后配神。虔敷藻奠，敬展郊禋。
中宗祀昊天乐章。舒和:已陈粢盛敷严祀，更奏笙镛协雅声。璇图宝历欣宁谧，晏俗淳风乐太平。
明皇祀圜丘乐章。豫和:至矣丕构，烝哉太平。授牺膺箓，复禹继明。草木仁化，凫鹥颂声。祀宗陈德，无愧斯诚。
明皇祀圜丘乐章。太和:郊坛斋帝，礼乐祀天。丹青寰宇，宫征山川。神祇毕降，行止重旋。融融穆穆，纳祉洪延。
明皇祀圜丘乐章。肃和:止奏潜聆，登仪宿啭。太玉躬奉，参钟首奠。簠簋聿升，牺牲递荐。昭事颙若，存存以伣。
明皇祀圜丘乐章。寿和:六变爰阕，八阶载虔。祐我皇祚，于万斯年。
明皇祀圜丘乐章。寿和:於赫圣祖，龙飞晋阳。底定万国，奄有四方。功格上下，道冠农黄。郊天配享，德合无疆。
明皇祀圜丘乐章。寿和:崇崇泰畤，肃肃严禋。粢盛既洁，金石毕陈。上帝来享，介福爰臻。受釐合祉，宝祚维新。
明皇祀圜丘乐章。舒和:祝史正辞，人神叶庆。福以德招，享以诚应。六变云备，百礼期浃。祀事孔明。祚流万叶。
明皇祀圜丘乐章。太和:六成既阕，三荐云终。神心具醉，圣敬愈崇。受釐皇邸，回跸帷宫。穰穰之福，永永无穷。
封泰山乐章。太和:孝敬中发，和容外彰。腾华照宇，如升太阳。贞璧就奠，玄灵垂光。礼乐具举，济济洋洋。
封泰山乐章。肃和:奠祖配天，承天享帝。百灵咸秩，四海来祭。植我苍璧，布我玄制。华日裴回，神烟容裔。
封泰山乐章。寿和:烝烝我后，享献惟夤。躬酌郁鬯，跪奠明神。孝莫孝乎，配上帝亲。敬莫敬乎，孝天下臣。
封泰山乐章。寿和:皇祖严配，配享皇天。皇皇降嘏，天子万年。
封泰山乐章。舒和:六钟翕协六变成，八佾倘佯八风生。乐九韶兮人神感，美七德兮天地清。
封泰山乐章。凯安:烈祖顺三灵，文宗威四海。黄钺诛群盗，朱旗扫多罪。戢兵天下安，约法人心改。大哉干羽意，长见风云在。
祈谷乐章。肃和:履艮斯绳，居中体正。龙运垂祉，昭符启圣。式事严禋，聿怀嘉庆。惟帝永锡，时皇休命。
祈谷乐章。雍和:殷荐乘春，太坛临曙。八簋盈和，六瑚登御。嘉稷匪歆，德馨斯饫。祝嘏无易，灵心有豫。
明堂乐章。肃和:象天御宇，乘时布政。严配申虔，宗禋展敬。樽罍盈列，树羽交映。玉币通诚，祚隆皇圣。
明堂乐章。雍和:八牖晨披，五精朝奠。雾凝璇篚，风清金县。神涤备全，明粢丰衍。载絜彝俎，陈诚以荐。
明堂乐章。舒和:御扆合宫承宝历，席图重馆奉明灵。偃武修文九围泰，沉烽静柝八荒宁。
武后明堂乐章。外办将出:总章陈昔典，衢室礼惟神。宏规则天地，神用叶陶钧。负扆三春旦，充庭万宇宾。顾己诚虚薄，空惭亿兆人。
武后明堂乐章。皇嗣出入升降:至人光俗，大孝通神。谦以表性，恭惟立身。洪规载启，茂典方陈。誉隆三善，祥开万春。
武后明堂乐章。迎送王公:千官肃事，万国朝宗。载延百辟，爰集三宫。君臣德合，鱼水斯同。睿图方永，周历长隆。
武后明堂乐章。登歌:礼崇宗祀，志表严禋。笙镛合奏，文物维新。敬遵茂典，敢择良辰。絜诚斯著，奠谒方申。
武后明堂乐章。宫音:履艮包群望，居中冠百灵。万方资广运，庶品荷财成。神功谅匪测，盛德实难名。藻奠申诚敬，恭祀表惟馨。
武后明堂乐章。角音:出震位，开平秩。扇条风，乘甲乙。龙德盛，鸟星出。荐珪篚，陈诚实。
武后明堂乐章。徵音:赫赫离精御炎陆，滔滔炽景开隆暑。冀延神鉴俯兰樽，式表虔襟陈桂俎。
武后明堂乐章。商音:律中夷则，序应收成。功宣建武，义表惟明。爰申礼奠，庶展翘诚。九秋是式，百谷斯盈。
武后明堂乐章。羽音:葭律肇启隆冬，蘋藻攸陈飨祭。黄钟既陈玉烛，红粒方殷稔岁。
雩祀乐章。肃和:朱鸟开辰，苍龙启映。大帝昭飨，群生展敬。礼备怀柔，功宣舞咏。旬液应序，年祥协庆。
雩祀乐章。雍和:绀筵分彩，宝图吐绚。风管晨凝，云歌晓啭。肃事兰羞，虔申桂奠。百谷斯登，万箱攸荐。
雩祀乐章。舒和:凤曲登歌调令序，龙雩集舞泛祥风。彩旞云回昭睿德，朱干电发表神功。
雩祀乐章。豫和:鸟纬迁序，龙星见辰。纯阳在律，明德崇禋。五方降帝，万宇安人。恭以致享，肃以迎神。
郊庙歌辞。五郊乐章。黄帝宫音:黄中正位，含章居贞。既长六律，兼和五声。毕陈万舞，乃荐斯牲。神其下降，永祚休平。
郊庙歌辞。五郊乐章。肃和:眇眇方舆，苍苍圜盖。至哉枢纽，宅中图大。气调四序，风和万籁。祚我明德，时雍道泰。
郊庙歌辞。五郊乐章。雍和:金县夕肆，玉俎朝陈。飨荐黄道，芬流紫宸。乃诚乃敬，载享载禋。崇荐斯在，惟皇是宾。
郊庙歌辞。五郊乐章。舒和:御征乘宫出郊甸，安歌率舞递将迎。自有云门符帝赏，犹持雷鼓答天成。
郊庙歌辞。五郊乐章。青帝角音:鹤云旦起，鸟星昏集。律候新风，阳开初蛰。至德可飨，行潦斯挹。锡以无疆，蒸人乃粒。
郊庙歌辞。五郊乐章。肃和:玄鸟司春，苍龙登岁。节物变柳，光风转蕙。瑶席降神，朱弦飨帝。诚备祝嘏，礼殚珪币。
郊庙歌辞。五郊乐章。雍和:大乐稀音，至诚简礼。文物棣棣，声明济济。六变有成，三登无体。乃眷丰洁，恩覃恺悌。
郊庙歌辞。五郊乐章。舒和:笙歌籥舞属年韶，鹭鼓凫钟展时豫。调露初迎绮春节，承云遽践苍霄驭。
郊庙歌辞。五郊乐章。赤帝徵音:青阳告谢，朱明戒序。延长是祈，敬陈椒醑。博硕斯荐，笙镛备举。庶尽肃恭，非馨稷黍。
郊庙歌辞。五郊乐章。肃和:离位克明，火中宵见。峰云暮起，景风晨扇。木槿初荣，含桃可荐。芬馥百品，铿锵三变。
郊庙歌辞。五郊乐章。雍和:昭昭丹陆，奕奕炎方。礼陈牲币，乐备篪簧。琼羞溢俎，玉醑浮觞。恭惟正直，歆此馨香。
郊庙歌辞。五郊乐章。舒和:千里温风飘绛羽，十枝炎景剩朱干。陈觞荐俎歌三献，拊石摐金会七盘。
郊庙歌辞。五郊乐章。白帝商音:白藏应节，天高气清。岁功既阜，庶类收成。万方静谧，九土和平。馨香是荐，受祚聪明。
郊庙歌辞。五郊乐章。雍和:律应西成，乞躔南吕。珪币咸列，笙竽备举。苾苾兰羞，芬芬桂醑。式资宴贶，用调霜序。
郊庙歌辞。五郊乐章。舒和:璿仪气爽惊缇籥，玉吕灰飞含素商。鸣鞞奏管芳羞荐，会舞安歌葆眊扬。
郊庙歌辞。五郊乐章。黑帝羽音:严冬季月，星回风厉。享祀报功，方祚来岁。
郊庙歌辞。五郊乐章。肃和:律回玉琯，星周金度。次极阳乌，纪穷阴兔。火林霰雪，阳泉凝冱。八蜡已登，三农息务。
郊庙歌辞。五郊乐章。舒和:执籥持羽初终曲，朱干玉鏚始分行。七德九功咸已畅，明灵降福具穰穰。
郊庙歌辞。五郊乐章。黄郊迎神:朱明季序，黄郊王辰。厚以载物，甘以养人。毓金为体，禀火成身。宫音式奏，奏以迎神。
郊庙歌辞。五郊乐章。送神:春末冬暮，徂夏杪秋。土王四月，时季一周。黍稷已享，笾豆宜收。送神有乐，神其赐休。
郊庙歌辞。五郊乐章。青郊迎神:缇幕移候，青郊启蛰。淑景迟迟，和风习习。璧玉宵备，旌旄曙立。张乐以迎，帝神其入。
郊庙歌辞。五郊乐章。送神:文物流彩，声明动色。人竭其恭，灵昭其饬。歆荐不已，垂祯无极。送礼有章，惟神还轼。
郊庙歌辞。五郊乐章。送神:炎精式降，苍生攸仰。羞列豆笾，酒陈牺象。昭祀有应，冥期不爽。送乐张音，惟灵之往。
郊庙歌辞。五郊乐章。白郊迎神:序移玉律，节应金商。天严杀气，吹警秋方。槱燎既积，稷奠并芳。乐以迎奏，庶降神光。
郊庙歌辞。五郊乐章。送神:北郊时冽，南陆辉处。奠本虔诚，献弥恭虑。上延祉福，下承欢豫。广乐送神，神其整驭。
郊庙歌辞。朝日乐章。肃和:惟圣格天，惟明飨日。帝郊肆类，王宫戒吉。珪奠春舒，钟歌晓溢。礼云克备，斯文有秩。
郊庙歌辞。朝日乐章。舒和:崇牙树羽延调露，旋宫扣律掩承云。诞敷懿德昭神武，载集丰功表睿文。
郊庙歌辞。朝日乐章。迎神:太阳朝序，王宫有仪。蟠桃彩驾，细柳光驰。轩祥表合，汉历彰奇。礼和乐备，神其降斯。
郊庙歌辞。朝日乐章。送神:五齐兼酌，百羞具陈。乐终广奏，礼毕崇禋。明鉴万宇，照临兆人。永流洪庆，式动曦轮。
郊庙歌辞。夕月乐章。肃和:测妙为神，通微曰圣。坎祀贻则，郊禋展敬。璧荐登光，金歌动映。以载嘉德，以流曾庆。
郊庙歌辞。祀九宫贵神乐章。豫和:合吹八风金奏动，分容万舞玉鞘惊。词昭茂典光前列，夕曜乘功表盛明。
郊庙歌辞。祀九宫贵神乐章。太和:於昭上穹，临下有光。羽翼五佐，周流八荒。谁其飨之，时文对扬。虞经夏典，兹礼未遑。黑帝旋驭，青躔导日。金箓上玄，玉堂初吉。钩陈夕次，銮和先跸。蔼蔼群灵，昭昭咸秩。帝临中坛，受禧元神。皇灵萃止，羽旄肃陈。摄提运衡，招摇移轮。光光宇宙，电耀雷震。夜如何其，明星煌煌。天清容卫，露结坛场。树羽幢幢，佩玉锵锵。凝精驻目，瞻望神光。九位既肃，万灵毕会。天门启扃，日驭飞盖。焕兮棽离，傧兮暗霭。如山之福，惟圣时对。崇崇泰坛，灵具临兮。铿锽大乐，振动心兮。神之降矣，卿云郁兮。神之至止，清风肃兮。
郊庙歌辞。祀九宫贵神乐章。肃和:帝在灵坛，大明登光。天回云粹，穆穆皇皇。金奏九夏，圭陈八芗。旷哉动植，如熙春阳。
郊庙歌辞。祀九宫贵神乐章。雍和:歌工既奏，神位既秩。天符众星，运行太一。声和十管，气应中律。肃肃明廷，介兹元吉。
郊庙歌辞。祀九宫贵神乐章。寿和:俎豆有践，黄流在尊。九宫之祀，三代莫存。乐变六宫，坛开八门。圣皇昭对，祐我黎元。
郊庙歌辞。祀九宫贵神乐章。福和:时文哲后，肃事严禋。馨我明德，享于贵神。大庖载盈，旨酒斯醇。精意所属，期于利人。
郊庙歌辞。祀九宫贵神乐章。舒和:祀既云毕，明灵告旋。礼洽和应，神歆福延。动植咸若，阴阳不愆。锡兹纯嘏，天子万年。
郊庙歌辞。祀九宫贵神乐章。肃和:盛德陈万舞，威棱畅九垓。风云交律候，日月丽昭回。行庆休祥发，乘和春气来。百神肃临享，荡荡天门开。
郊庙歌辞。祀九宫贵神乐章。豫和:精意严恭，明祠丰洁。献酬既备，俎豆斯撤。日丽天仪，风和乐节。事光祀典，福覃有截。
郊庙歌辞。祀风师乐章。迎神:享申百礼，庆洽百灵。上排阊阖，洞入杳冥。奠玉高坛，燔柴广庭。神之降福，万国咸宁。
郊庙歌辞。祀风师乐章。奠币登歌:太皞御气，句芒肇功。苍龙青旗，爰候祥风。律以和应，神以感通。鼎俎修蚃，时惟礼崇。
郊庙歌辞。祀风师乐章。迎俎酌献:旨酒告絜，青蘋应候。礼陈瑶币，乐献金奏。弹弦自昔，解冻惟旧。仰瞻肸蚃，群祥来凑。
郊庙歌辞。祀风师乐章。亚献终献:德盛昭临，迎拜巽方。爰候发生，式荐馨香。酌醴具举，工歌载扬。神歆六律，恩降百祥。
郊庙歌辞。祀风师乐章。送神:膋芗备，玉帛陈。风动物，乐感神。三献终，百神臻。草木荣，天下春。
郊庙歌辞。祀雨师乐章。迎神:微穆敷华能应节，飘扬发彩宜行庆。送迎灵驾神心享，跪拜灵坛礼容盛。气和草木发萌芽，德畅禽鱼遂翔泳。永望翠盖逐流云，自兹率土调春令。
郊庙歌辞。祀雨师乐章。奠币登歌:陟降左右，诚达幽圜。作解之功，乐惟有年。云輧戾止，洒雾飘烟。惟馨展礼，爰列豆笾。
郊庙歌辞。祀雨师乐章。迎俎酌献:岁正朱明，礼布元制。惟乐能感，与神合契。阴雾离披，灵驭摇裔。膏泽之庆，期于稔岁。
郊庙歌辞。祀雨师乐章。亚献终献:阳开幽蛰，躬奉郁鬯。礼备节应，震来灵降。动植求声，飞沉允望。时康气茂，惟神之贶。
郊庙歌辞。祀雨师乐章。送神:奠既备，献将终。神行令，瑞飞空。迎乾德，祈岁功。乘烟燎，俨从风。
郊庙歌辞。夕月乐章。舒和:整驾升车望寥廓，垂阴荐祉荡昏氛。飨时灵贶僾如在。乐罢余声遥可闻。饮福陈诚礼容备，撤俎终献曙光分。跪拜临坛结空想，年年应节候油云。
郊庙歌辞。祭方丘乐章。肃和:至矣坤德，皇哉地祇。开元统纽，合大承规。九宫肃列，六典相仪。永言配命，长保无亏。
郊庙歌辞。祭方丘乐章。雍和:柔而能方，直而能敬。载厚以德，大亨以正。有涤斯牷，有馨斯盛。介兹景福，祚我休庆。
郊庙歌辞。祭方丘乐章。顺和:阴祇协赞，厚载方贞。牲币具举，箫管备成。其礼惟肃，其德惟明。神之听矣，式鉴虔诚。
郊庙歌辞。武后大享拜洛乐章。昭和:九玄眷命，三圣基隆。奉承先旨，明台毕功。宗祀展敬，冀表深衷。永昌帝业，式播淳风。
郊庙歌辞。武后大享拜洛乐章。致和:神功不测兮运阴阳，包藏万宇兮孕八荒。天符既出兮帝业昌，愿临明祀兮降祯祥。
郊庙歌辞。武后大享拜洛乐章。昭和:舒阴致养，合大资生。德以恒固，功由永贞。升歌荐序，垂币翘诚。虹开玉照，凤引金声。
郊庙歌辞。武后大享拜洛乐章。敬和:兰俎既升，蘋羞可荐。金石载设，咸英已变。林泽斯总，山川是遍。敢用敷诚，实惟忘倦。
郊庙歌辞。武后大享拜洛乐章。德和:夕惕司龙契，晨兢当凤扆。崇儒习旧规，偃伯循先旨。绝壤飞冠盖，遐区丽山水。幸承三圣余，忻属千年始。
郊庙歌辞。武后大享拜洛乐章。禋和:百礼崇容，千官肃事。灵降无兆，神凝有粹。奠享咸周，威仪毕备。奏夏登列，歌雍彻肆。
郊庙歌辞。祭方丘乐章。顺和:坤厚载物，德柔垂祉。九域咸雍，四溟为纪。敬因良节，虔修阴祀。广乐式张，灵其降止。
郊庙歌辞。祭方丘乐章。金奏:坤元至德，品物资生。神凝博厚，道协高明。列镇五岳，环流四瀛。于何不载，万宝斯成。
郊庙歌辞。祭方丘乐章。顺和:乐备金石，礼光尊俎。大享爰终，洪休是举。雨零感节，云飞应序。缨绂载辞，皇灵具举。
郊庙歌辞。祭汾阴乐章。太簇角:坤元载物，阳乐发生。播殖资始，品汇咸亨。列俎棋布，方坛砥平。神歆禋祀，后德惟明。
郊庙歌辞。祭汾阴乐章。姑洗徵:大君出震，有事郊禋。齐戒既肃，馨香毕陈。乐和礼备，候暖风春。恭惟降福，实赖明神。
郊庙歌辞。祭汾阴乐章。太和:於穆圣皇，六叶重光。太原刻颂，后土疏场。宝鼎呈符，歊云孕祥。礼乐备矣，降福穰穰。
郊庙歌辞。祭汾阴乐章。雍和:蠲我饎餴，洁我膋芗。有豆孔硕，为羞既臧。至诚无昧，精意惟芳。神其醉止，欣欣乐康。
郊庙歌辞。祭汾阴乐章。寿和:礼物斯具，乐章乃陈。谁其作主，皇考圣真。对越在天，圣明佐神。窅然汾上，厚泽如春。
郊庙歌辞。祭汾阴乐章。舒和:乐奏云阕，礼章载虔。禋宗于地，昭假于天。惟馨荐矣，既醉歆焉。神之降福，永永万年。
郊庙歌辞。祭汾阴乐章。凯安:维岁之吉，维辰之良。圣君绂冕，肃事坛场。大礼已备，大乐斯章。神其醉止，降福无疆。
郊庙歌辞。祭汾阴乐章。顺和:方丘既膳，嘉飨载谧。齐敬毕诚，陶匏贵质。秀毕丰荐，芳俎盈实。永永福流，其升如日。
郊庙歌辞。禅社首乐章。顺和:至哉含柔德，万物资以生。常顺称厚载，流谦通变盈。圣心事能察，增广陈厥诚。黄祇僾如在，泰折俟咸亨。
郊庙歌辞。禅社首乐章。太和:肃我成命，于昭黄祇。裘冕而祀，陟降在斯。五音克备，八音聿施。缉熙肆靖，厥心匪离。
郊庙歌辞。禅社首乐章。肃和:黄祇是祗，我其夙夜。寅畏诚絜，匪遑宁舍。礼以琮玉，荐厥茅藉。念兹降康，胡宁克暇。
郊庙歌辞。禅社首乐章。雍和:夙夜宥密，不敢宁宴。五齐既陈，八音在县。粢盛以洁，房俎斯荐。惟德惟馨，尚兹克遍。
郊庙歌辞。禅社首乐章。寿和:惟以明发，有怀载殷。乐盈而反，礼顺其禋。立清以献，荐欲是亲。于穆不已，裒对斯臻。
郊庙歌辞。禅社首乐章。福和:穆穆天子，告成岱宗。大裘如濡，执珽有颙。乐以平志，礼以和容。上帝临我，云胡肃邕。
郊庙歌辞。禅社首乐章。太和:昭昭有唐，天俾万国。列祖应命，四宗顺则。申锡无疆，宗我同德。曾孙继序，享神配极。
郊庙歌辞。禅社首乐章。灵具醉:灵具醉，杳熙熙。灵将往，眇禗禗。顾明德，吐正辞。烂遗光，流祯祺。
郊庙歌辞。祭神州乐章。肃和:大矣坤仪，至哉神县。包含日域，牢笼月竁。露絜三清，风调六变。皇祇介祉，式歆恭荐。
郊庙歌辞。祭神州乐章。雍和:泰折严享，阴郊展敬。礼以导神，乐以和性。黝牲在列，黄琮俯映。九土既平，万邦贻庆。
郊庙歌辞。祭神州乐章。舒和:坤道降祥和庶品，灵心载德厚群生。水土既调三极泰，文武毕备九区平。
郊庙歌辞。祭神州乐章。送神:神州阴祀，洪恩广济。草树沾和，飞沉沐惠。礼修鼎俎，奠歆瑶币。送乐有章，灵轩其逝。
郊庙歌辞。祭太社乐章。肃和:后土凝德，神功协契。九域底平，两仪交际。戊期应序，阴墉展币。灵车少留，俯歆樽桂。
郊庙歌辞。祭太社乐章。雍和:美报崇本，严恭展事。受露疏坛，承风启地。絜粢登俎，醇牺入馈。介福远流，群生毕遂。
郊庙歌辞。祭太社乐章。舒和:神道发生敷九稼，阴极乘仁畅八埏。纬武经文隆景化，登祥荐祉启丰年。
郊庙歌辞。祭太社乐章。迎神:烈山有子，后土有臣。播种百谷，济育兆人。春官缉礼，宗伯司禋。戊为吉日，迎享兹辰。
郊庙歌辞。蜡百神乐章。肃和:序迫岁阴，日躔星纪。爰稽茂典，聿崇清祀。绮币霞舒，瑞珪虹起。百禩垂裕，万灵荐祉。
郊庙歌辞。蜡百神乐章。雍和:缇籥劲序，玄英晚候。姬蜡开仪，豳歌入奏。蕙馥雕俎，兰芬玉酎。大享明祇，永绥多祐。
郊庙歌辞。蜡百神乐章。迎神:八蜡开祭，万物合祀。上极天维，下穷坤纪。鼎俎流芬，樽彝荐美。有灵有祇，咸希来止。
郊庙歌辞。蜡百神乐章。送神:十旬欢洽，一日祠终。澄彝拂俎，报德酬功。虑虔容肃，礼缛仪丰。神其降祉，整驭随风。
郊庙歌辞。享先农乐章。咸和:粒食伊始，农之所先。古今攸赖，是曰人天。耕斯帝籍，播厥公田。式崇明祀，神其福焉。
郊庙歌辞。享先农乐章。肃和:樽彝既列，瑚簋方荐。歌工载登，币礼斯奠。肃肃享祀，颙颙缨弁。神之听之，福流寰县。
郊庙歌辞。享先农乐章。雍和:前夕视牲，质明奉俎。沐芳整弁，其仪式序。盛礼毕陈，嘉乐备举。歆我懿德，非馨稷黍。
郊庙歌辞。享先蚕乐章。永和:芳春开令序，韶苑畅和风。惟灵申广祐，利物表神功。绮会周天宇，黼黻藻寰中。庶几承庆节，歆奠下帷宫。
郊庙歌辞。享先蚕乐章。肃和:明灵光至德，深功掩百神。祥源应节启，福绪逐年新。万宇承恩覆，七庙伫恭禋。于兹申至恳，方期远庆臻。
郊庙歌辞。享先蚕乐章。展敬:霞庄列宝卫，云集动和声。金卮荐绮席，玉币委芳庭。因心罄丹款，先己励苍生。所冀延明福，于兹享至诚。
郊庙歌辞。享先蚕乐章。絜诚:桂筵开玉俎，兰圃荐琼芳。八音调凤历，三献奉鸾觞。絜粢申大享，庭宇冀降祥。神其覃有庆，契福永无疆。
郊庙歌辞。享先蚕乐章。昭庆:仙坛礼既毕，神驾俨将升。伫属深祥起，方期庶绩凝。虔诚资宇内，务本勖黎蒸。灵心昭备享，率土洽休征。
郊庙歌辞。释奠文宣王乐章。诚和:圣道日用，神几不测。金石以陈，弦歌载陟。爰释其菜，匪馨于稷。来顾来享，是宗是极。
郊庙歌辞。释奠文宣王乐章。承和:万国以贞光上嗣，三善茂德表重轮。视膳寝门尊要道，高辟崇贤引正人。
郊庙歌辞。释奠文宣王乐章。肃和:粤惟上圣，有纵自天。傍周万物，俯应千年。旧章允著，嘉贽孔虔。王化兹首，儒风是宣。
郊庙歌辞。释奠文宣王乐章。雍和:堂献瑶篚，庭敷璆县。礼备其容，乐和其变。肃肃亲享，雍雍执奠。明德惟馨，蘋繁可荐。
郊庙歌辞。释奠文宣王乐章。舒和:隼集龟开昭圣烈，龙蹲风峙肃神仪。尊儒敬业宏图阐，纬武经文盛德施。
郊庙歌辞。享孔子庙乐章。迎神:通吴表圣，问老探真。三千弟子，五百贤人。亿龄规法，万载嗣禋。洁诚以祭，奏乐迎神。
郊庙歌辞。享孔子庙乐章。送神:醴溢牺象，羞陈俎豆。鲁壁类闻，泗川如觏。里校覃福，胄筵承祐。雅乐清音，送神具奏。
郊庙歌辞。释奠武成王乐章。迎神:卜畋不从，兆发非熊。乃倾荒政，爰佐一戎。盛烈载垂，命祀惟崇。日练上戊，宿严閟宫。迎奏嘉至，感而遂通。
郊庙歌辞。享龙池乐章。第五章:龙池初出此龙山，常经此地谒龙颜。日日芙蓉生夏水，年年杨柳变春湾。尧坛宝匣余烟雾，舜海渔舟尚往还。愿似飘飖五云影，从来从去九天间。
郊庙歌辞。享龙池乐章。第九章:灵沼萦回邸第前，浴日涵天写曙天。始见龙台升凤阙，应如霄汉起神泉。石匮渚傍还启圣，桃李初生更有仙。欲化帝图从此受，正同河变一千年。
郊庙歌辞。享龙池乐章。第十章:乾坤启圣吐龙泉，泉水年年胜一年。始看鱼跃方成海，即睹龙飞利在天。洲渚遥将银汉接，楼台直与紫微连。休气荣光常不散，悬知此地是神仙。
郊庙歌辞。享太庙乐章。肃和:大哉至德，允兹明圣。格于上下，聿遵诚敬。嘉乐斯登，鸣球以咏。神其降止，式隆景命。
郊庙歌辞。享太庙乐章。长发舞:睿哲维唐，长发其祥。帝命斯祐，王业克昌。配天载德，就日重光。本支百代，申锡无疆。
郊庙歌辞。享太庙乐章。大基舞:猗与祖业，皇矣帝先。翦商德厚，封唐庆延。在姬犹稷，方晋喻宣。基我鼎运，于万斯年。
郊庙歌辞。享太庙乐章。寿和:八音斯奏，三献毕陈。宝祚惟永，晖光日新。
郊庙歌辞。享太庙乐章。太和舞:广乐既备，嘉荐既新。述先惟德，孝飨惟亲。七献具举，五齐竿陈。锡兹祚福，于万斯春。
郊庙歌辞。享太庙乐章。光大舞:大业龙祉，徽音骏尊。潜居皇德，赫嗣天昆。展仪宗祖，重诚孝孙。春秋无极，享奏存存。
郊庙歌辞。享太庙乐章。迎神:七庙观德，百灵攸仰。俗荷财成，物资含养。道光执契，化笼提象。肃肃雍雍，神其来飨。
郊庙歌辞。享太庙乐章。金奏:肃肃清庙，巍巍盛唐。配天立极，累圣重光。乐和管磬，礼备烝尝。永惟来格，降福无疆。
郊庙歌辞。享太庙乐章。送神:五声备奏，三献终祠。车移凤辇，旆转虹旗。礼周笾豆，诚效虔祗。皇灵徙跸，簪绅拜辞。
郊庙歌辞。武后享清庙乐章十首。第一:建清庙，赞玄功。择吉日，展禋宗。乐已变，礼方崇。望神驾，降仙宫。
郊庙歌辞。武后享清庙乐章十首。第二:隆周创业，宝命惟新。敬宗茂典，爰表虔禋。声明已备，文物斯陈。肃容如在，恳志方申。
郊庙歌辞。武后享清庙乐章十首。第三登歌:肃敷大礼，上谒尊灵。敬陈筐币，载表丹诚。
郊庙歌辞。武后享清庙乐章十首。第四迎神:敬奠蘋藻，式罄虔襟。洁诚斯展，伫降灵歆。
郊庙歌辞。武后享清庙乐章十首。第五饮福:爰陈玉醴，式奠琼浆。灵心有穆，介福无疆。
郊庙歌辞。武后享清庙乐章十首。第六送文舞:帝图草创，皇业初开。功高佐命，业赞云雷。
郊庙歌辞。武后享清庙乐章十首。第七迎武舞:赫赫玄功被穹壤，皇皇至德洽生灵。开基拨乱妖氛廓，佐命宣威海内清。
郊庙歌辞。武后享清庙乐章十首。第八武舞作:荷恩承顾托，执契恭临抚。庙略静边荒，天兵耀神武。
郊庙歌辞。享太庙乐章。虔和:礼标荐鬯，肃事祠庭。敬申如在，敢托非馨。
郊庙歌辞。享太庙乐章。歆和:崇禋已备，粢盛聿修。洁诚斯展，钟石方遒。
郊庙歌辞。享太庙乐章。延和:巍巍累圣，穆穆重光。奄有区夏，祚启隆唐。百蛮饮泽，万国来王。本枝亿载，鼎祚逾长。
郊庙歌辞。享太庙乐章。同和:惟圣配天敷盛礼，惟天为大阐洪名。恭禋展敬光先德，蘋藻申虔表志诚。
郊庙歌辞。享太庙乐章。宁和:炎驭失天纲，土德承天命。英猷被寰宇，懿躅隆邦政。七德已绥边，九夷咸底定。景化覃遐迩，深仁洽翔泳。
郊庙歌辞。享太庙乐章。恭和:礼周三献，乐阕九成。肃承灵福，悚惕兼盈。
郊庙歌辞。享太庙乐章。昭和:道洽二仪交泰，时休四宇和平。环珮肃于庭实，钟石扬乎颂声。
郊庙歌辞。享太庙乐章。诚敬:顾惟菲质，忝位椒宫。虔奉蘋藻，肃事神宗。敢申诚絜，庶罄深衷。睟容有裕，灵享无穷。
郊庙歌辞。享太庙乐章。肃和:月礼已周，云和将变。爰献其醑，载迁其奠。明德逾隆，非馨是荐。泽沾动植，仁覃宇县。
郊庙歌辞。享太庙乐章。昭感:铿锵韶濩，肃穆神容。洪规赫赫，祠典雍雍。已周三献，将乘六龙。虔诚有托，恳志无从。
郊庙歌辞。享太庙乐章。肃和:天子享孝，工歌溥将。躬祼郁鬯，乃焚膋芗。臭以达阴，声以求阳。奉时烝尝，永代不忘。
郊庙歌辞。享太庙乐章。文舞:圣谟九德，真言五千。庆集昌胄，符开帝先。高文杖钺，克配彼天。三宗握镜，六合涣然。帝其承祀，率礼罔愆。图书雾出，日月清悬。舞形德类，咏谂功传。黄龙蜿蟺，彩云蹁跹。五行气顺，八佾风宣。介此百禄，于皇万年。
郊庙歌辞。享太庙乐章。光大舞:肃肃艺祖，滔滔浚源。有雄玉剑，作镇金门。玄王贻绪，后稷谋孙。肇禋九庙，四海来尊。
郊庙歌辞。享太庙乐章。大政舞:於赫元命，权舆帝文。天齐八柱，地半三分。宗庙观德，笙镛乐勋。封唐之兆，成天下君。
郊庙歌辞。享太庙乐章。大成舞:帝舞季历，龙圣生昌。后歌有蟜，胎炎孚黄。天地合德，日月齐光。肃雍孝享，祚我万方。
郊庙歌辞。享太庙乐章。大明舞:赤精乱德，四海困穷。黄旗举义，三灵会同。旱望春雨，云披大风。溥天来祭，高祖之功。
郊庙歌辞。享太庙乐章。崇德舞:皇合一德，朝宗百神。削平天地，大拯生人。上帝配食，单于入臣。戎歌陈舞，晔晔震震。
郊庙歌辞。享太庙乐章。钧天舞:高皇迈道，端拱无为。化怀獯鬻，兵赋句骊。礼尊封禅，乐盛来仪。合位娲后，同称伏羲。
郊庙歌辞。享太庙乐章。景云舞:景云霏烂，告我帝符。噫帝冲德，与天为徒。竹镛遥远，俎豆虚无。春秋孝献，回复此都。
郊庙歌辞。享太庙乐章。福和:备礼用乐，崇亲致尊。诚通慈降，敬彻爱存。献礼称寿，啐感承恩。皇帝孝德，子孙千亿。大包天域，长亘不极。
郊庙歌辞。享太庙乐章。舒和:六钟翕协六变成，八佾徜徉八风生。乐九韶兮人神感，美七德兮天地清。
郊庙歌辞。享太庙乐章。广运舞:於赫皇祖，昭明有融。惟文之德，惟武之功。河海静谧，车书混同。虔恭孝飨，穆穆玄风。
郊庙歌辞。享太庙乐章。保大舞:於穆文考，圣神昭章。肃勺群慝，含光远方。万物茂遂，九夷宾王。愔愔云韶，德音不忘。
郊庙歌辞。享太庙乐章。文明舞:开邸除暴，时迈勋尊。三元告命，四极骏奔。金枝翠叶，辉烛瑶琨。象德亿载，贻庆汤孙。
郊庙歌辞。享太庙乐章。大顺舞:於穆时文，受天明命。允恭玄默，化成理定。出震嗣德，应乾传圣。猗欤缉熙，千亿流庆。
郊庙歌辞。享太庙乐章。象德舞:肃肃清庙，登显至德。泽周八荒，兵定四极。生物咸遂，群盗灭息。明圣钦承，子孙千亿。
郊庙歌辞。享太庙乐章。和宁舞:湜湜颀颀，融昭德辉。不纽不舒，贯成九围。武烈文经，敷施当宜。纂尧付启，亿万熙熙。
郊庙歌辞。享太庙乐章。大定舞:受天明命，敷佑下土。化时以俭，卫文以武。氛消夷夏，俗臻往古。亿万斯年，形于律吕。
郊庙歌辞。享太庙乐章。懿宗室舞:圣祚无疆，庆传乐章。金枝繁茂，玉叶延长。海渎常晏，波涛不扬。汪汪美化，垂范今王。
郊庙歌辞。享太庙乐章。咸宁舞:於铄丕嗣，惟帝之光。羽籥象德，金石荐祥。圣系无极，景命永昌。神降上哲，维天配长。
郊庙歌辞。太清宫乐章。煌煌:煌煌道宫，肃肃太清。礼光尊祖，乐备充庭。罄竭诚至，希夷降灵。云凝翠盖，风焰红旌。众真以从，九奏初迎。永惟休祐，是锡和平。
郊庙歌辞。太清宫乐章。香初上:肃肃我祖，绵绵道宗。至感潜达，灵心暗通。云輧御气，芝盖随风。四时禋祀，万国来同。
郊庙歌辞。太清宫乐章。再上:仙宗绩道，我李承天。庆深虚极，符光象先。俗登仁寿，化阐蟺涓。五千贻范，亿万斯年。
郊庙歌辞。太清宫乐章。终上:不宰元功，无为上圣。洪源长发，诞受天命。金奏迎真，璇宫展盛。备礼周乐，垂光储庆。
郊庙歌辞。太清宫乐章。紫极舞:至道生元气，重圆法混成。无为观大象，冲用体常名。仙乐临丹阙，云车出玉京。灵符百代应，瑞节九贞迎。宝运开皇极，天临映太清。长垂一德庆，永庇万方宁。
郊庙歌辞。太清宫乐章。序入破第一奏:真宗开妙理，冲教统清虚。化演无为日，言昭有象初。瑶台肃灵瑞，金阙映仙居。一奏三清乐，长回八景舆。
郊庙歌辞。太清宫乐章。第三奏:元符传紫极，宝祚启高真。道德先垂裕，冲和已化淳。人风齐太古，天瑞叶惟新。仙乐清都上，长明交泰辰。
郊庙歌辞。太清宫乐章。登歌:严禋展事，理洁烝尝。皇矣圣祖，德惟馨香。盛荐既撤，工歌载扬。大来之庆，降福穰穰。
郊庙歌辞。仪坤庙乐章。太和:孝哉我后，冲乎乃圣。道映重华，德辉文命。慕深视箧，情殷抚镜。万国移风，兆人承庆。
郊庙歌辞。仪坤庙乐章。肃和:祼圭既濯，郁鬯既陈。画幕云举，黄流玉醇。仪充献酌，礼盛众禋。地察惟孝，愉焉飨亲。
郊庙歌辞。仪坤庙乐章。雍和:酌郁既灌，芗萧方爇。笾豆静器，簠簋芬飶。鱼腊荐美，牲牷表洁。是戢是将，载迎载列。
郊庙歌辞。仪坤庙乐章。坤贞:乾道既亨，坤元以贞。肃雍攸在，辅佐斯成。外睦九族，内光一庭。克生睿哲，祚我休明。钦若徽范，悠哉淑灵。建兹清宫，于彼上京。缩茅以献，絜秬惟馨。实受其福，期乎亿龄。
郊庙歌辞。仪坤庙乐章。寿和:於穆清庙，肃雍严祀。合福受釐，介以繁社。
郊庙歌辞。仪坤庙乐章。舒和:送文迎武递参差，一始一终光圣仪。四海生人歌有庆，千龄孝享肃无亏。
郊庙歌辞。仪坤庙乐章。安和:妙算申帷幄，神谋及庙庭。两阶文物备，七德武功成。校猎长杨苑，屯军细柳营。将军献凯入，歌舞溢重城。
郊庙歌辞。仪坤庙乐章。雍和:孝享云毕，惟彻有章。云感玄羽，风凄素商。瞻望神座，祗恋匪遑。礼终乐阕，肃雍锵锵。
郊庙歌辞。仪坤庙乐章。迎神:月灵降德，坤元授光。娥英比秀，任姒均芳。瑶台荐祉，金屋延祥。迎神有乐，歆此嘉芗。
郊庙歌辞。仪坤庙乐章。送神:太帛仪大，金丝奏广。灵应有孚，冥征不爽。降彼休福，歆兹禋享。送乐有章，神麾其上。
郊庙歌辞。昭德皇后庙乐章。永和:穆清庙，荐严禋。昭礼备，和乐新。望灵光，集元辰。祚无极，享万春。
郊庙歌辞。昭德皇后庙乐章。雍和:我将我享，尽明而诚。载芬黍稷，载涤牺牲。懿矣元良，万邦以贞。心乎爱敬，若睹容声。
郊庙歌辞。昭德皇后庙乐章。坤元:於穆先后，丽圣称崇。母临万宇，道被六宫。昌时协庆，理内成功。殷荐明德，传芳国风。
郊庙歌辞。昭德皇后庙乐章。舒和:金枝羽部彻清歌，瑶台肃穆笙磬罗。谐音遍响合明意，万类昭融灵应多。
郊庙歌辞。昭德皇后庙乐章。凯安:辰位列四星，帝功参十乱。进贤勤内辅，扈跸清多难。承天厚载均，并耀宵光灿。留徽蔼前躅，万古披图焕。
郊庙歌辞。昭德皇后庙乐章。雍和:公尸既起，享礼载终。称歌进彻，尽敬繇衷。泽流惠下，大小咸同。
郊庙歌辞。昭德皇后庙乐章。永和:昭事终，幽享馀。移月御，返仙居。璇庭寂，灵幄虚。顾裴回，感皇储。
郊庙歌辞。让皇帝庙乐章。迎神:皇矣天宗，德先王季。因心则友，克让以位。爰命有司，式遵前志。神其降灵，昭飨祀事。
郊庙歌辞。让皇帝庙乐章。奠币:惟帝时若，去而上仙。祀用商舞，乐备宫悬。白璧加荐，玄纁告虔。子孙拜后，承兹吉蠲。
郊庙歌辞。让皇帝庙乐章。酌献:八音具举，三寿既盥。洁兹宗彝，瑟彼圭瓒。兰肴重错，椒醑飘散。降胙维城，永为藩翰。
郊庙歌辞。让皇帝庙乐章。亚献终献:秩礼有序，和音既同。九仪不忒，三揖将终。孝感藩后，相维辟公。四时之典，永永无穷。
郊庙歌辞。让皇帝庙乐章。送神:奠献已事，昏昕载分。风摇雨散，灵卫絪缊。龙驾帝服，上腾五云。泮宫复閟，寂寞无闻。
郊庙歌辞。享隐太子庙乐章。诚和:道閟鹤关，运缠鸠里。门集大命，俾歆嘉祀。礼亚六瑚，诚殚二簋。有诚颙若，神斯戾止。
郊庙歌辞。享隐太子庙乐章。肃和:岁肇春宗，乾开震长。瑶山既寂，戾园斯享。玉肃其事，物昭其象。弦诵成风，笙歌合响。
郊庙歌辞。享隐太子庙乐章。雍和:明典肃陈，神居邃启。春伯联事，秋官相礼。有来雍雍，登歌济济。缅维主鬯，庶歆芳醴。
郊庙歌辞。享隐太子庙乐章。凯安:天步昔将开，商郊初欲践。抚戎金阵廓，贰极瑶图阐。鸡戟遂崇仪，龙楼期好善。弄兵隳震业，启圣隆嗣典。
郊庙歌辞。隐太子庙乐章。迎神:苍震有位，黄离蔽明。江充祸结，戾据灾成。衔冤昔痛，赠典今荣。享灵有秩，奉乐以迎。
郊庙歌辞。隐太子庙乐章。送神:皇情悼往，祀议增设。钟鼓铿锵，羽旄昭晰。掌礼云备，司筵告彻。乐以送神，灵其鉴阕。
郊庙歌辞。享章怀太子庙乐章。迎神:副君昭象，道应黄离。铜楼备德，玉裕成规。仙气霭霭，灵从师师。前驱戾止，控鹤来仪。
郊庙歌辞。享章怀太子庙乐章。登歌酌鬯:忠孝本著，羽翼先成。寝门昭德，驰道为程。币帛有典，容卫无声。司存既肃，庙享惟清。
郊庙歌辞。享章怀太子庙乐章。迎俎酌献:通三锡胤，明两承英。太山比赫，伊水闻笙。宗祧是寄，礼乐其亨。嘉辰荐俎，以发声明。
郊庙歌辞。享章怀太子庙乐章。武舞作:绿林炽炎历，黄虞格有苗。沙尘惊塞外，帷幄命嫖姚。七德干戈止，三边云雾消。宝祚长无极，歌舞盛今朝。
郊庙歌辞。享懿德太子庙乐章。迎神:甲观昭祥，画堂升位。礼绝群后，望尊储贰。启诵惭德，庄丕掩粹。伊浦凤翔，缑峰鹤至。
郊庙歌辞。享懿德太子庙乐章。登歌酌鬯:誉阐元储，寄崇明两。玉裕虽晦，铜楼可想。弦诵辍音，笙歌罢响。币帛言设，礼容无爽。
郊庙歌辞。享懿德太子庙乐章。迎俎酌献:雍雍盛典，肃肃灵祠。宾天有圣，对日无期。飘飖羽服，掣曳云旗。眷言主鬯，心乎怆兹。
郊庙歌辞。享懿德太子庙乐章。送文舞迎武舞:八音协奏陈金石，六佾分行整礼容。沧溟赴海还称少，素月开轮即是重。
郊庙歌辞。享懿德太子庙乐章。武舞作:隋季昔云终，唐年初启圣。纂戎将禁暴，崇儒更敷政。威略静三边，仁恩覃万姓。
郊庙歌辞。享节愍太子庙乐章。迎神:储后望崇，元良寄切。寝门是仰，驰道不绝。仙袂云会，灵旗电晰。煌煌而来，礼物攸设。
郊庙歌辞。享节愍太子庙乐章。登歌酌鬯:灼灼重明，仰承元首。既贤且哲，惟孝与友。惟孝虽遥，灵规不朽。礼因诚致，备絜玄酒。
郊庙歌辞。享节愍太子庙乐章。迎俎酌献:嘉荐有典，至诚莫骞。画梁云亘，雕俎星连。乐器周列，礼容备宣。依稀如在，若未宾天。
郊庙歌辞。享节愍太子庙乐章。武舞作:武德谅雍雍，由来扫寇戎。剑光挥作电，旗影列成虹。雾廓三边静，波澄四海同。睿图今已盛，相共舞皇风。
郊庙歌辞。享文敬太子庙乐章。请神:觞牢具品，管磬有节。祝道夤恭，神仪昭晰。桐圭早贵，象辂追设。声达乐成，降歆丰洁。
郊庙歌辞。享文敬太子庙乐章。登歌:歌以德发，声以乐贵。乐善名存，追仙礼异。鸾旌拱修，凤鸣合吹。神听皇慈，仲月皆至。
郊庙歌辞。享文敬太子庙乐章。送文舞迎武舞:干旄羽籥相亏蔽，一进一退殊行缀。昔献三雍盛礼容，今陈六佾崇仪制。
郊庙歌辞。享惠昭太子庙乐章。请神:嘉荐既陈，祀事孔明。闲歌在堂，万舞在庭。外则尽物，内则尽诚。凤笙如闻，歌其洁精。
郊庙歌辞。享惠昭太子庙乐章。登歌:因心克孝，位震遗芬。宾天道茂，轸怀气分。发祗乃祀，咳叹如闻。二歌斯升，以咏德薰。
郊庙歌辞。享惠昭太子庙乐章。迎俎酌献:既洁酒醴，聿陈熟腥。肃将震念，昭格储灵。展矣礼典，薰然德馨。愔愔管磬，亦具是听。
郊庙歌辞。享惠昭太子庙乐章。送文舞出迎武舞入:喧喧金石容既缺，肃肃羽驾就行列。缑山遗响昔所闻，庙庭进旅今攸设。
郊庙歌辞。享惠昭太子庙乐章。送神:威仪毕陈，备乐将阕。苞茅酒缩，膋萧香彻。宫臣展事，肃雍在列。迎精送往，厥鉴昭晰。
郊庙歌辞。褒德庙乐章。武舞作:昭昭竹殿开，奕奕兰宫启。懿范隆丹掖，殊荣辟朱邸。六佾荐徽容，三簋陈芳醴。万石覃贻厥，分珪崇祖祢。
郊庙歌辞。褒德庙乐章。彰德:名隆五岳，秩映三台。严祠已备，睟影方回。
舞曲歌辞。凯乐歌辞。破阵乐:受律辞元首，相将讨叛臣。咸歌破阵乐，共赏太平人。
舞曲歌辞。凯乐歌辞。应圣期:圣德期昌运，雍熙万宇清。乾坤资化育，海岳共休明。辟土欣耕稼，销戈遂偃兵。殊方歌帝泽，执贽驾升平。
舞曲歌辞。凯乐歌辞。贺圣欢:四海皇风被，千年德水清。戎衣更不著，今日告功成。
舞曲歌辞。凯乐歌辞。君臣同庆乐:主圣开昌历，臣忠奉大猷。君看偃革后，便是太平秋。
郊庙歌辞。梁郊祀乐章。庆和:就阳位，升圆丘。佩双玉，御大裘。膺天命，拥神休。万灵感，百禄遒。秉黄钺，建朱旗。震八表，清二仪。帝业显，王道夷。受景命，启皇基。开九门，怀百神。通肸蚃，接氤氲。明粢荐，广乐陈。奠嘉璧，燎芳薪。膺宝图，执左契。德应天，圣飨帝。荐表衷，荷灵惠。寿万年，祚百世。惟德动天，有感必通。秉兹一德，禋于六宗。钦夤宝命，恭肃礼容。来顾来享，永穆皇风。天惟佑德，辟乃奉天。交感斯在，昭事罔愆。岁功已就，王道无偏。于焉报本，是用告虔。
郊庙歌辞。梁郊祀乐章。庆顺:圣皇戾止，天步舒迟。乾乾睿相，穆穆皇仪。进退必肃，陟降是祗。六变克协，万灵协随。
郊庙歌辞。梁郊祀乐章。庆平:天命降鉴，帝德惟馨。享祀不忒，礼容孔明。奠璧布币，荐神献精。神祐以答，敷锡永宁。
郊庙歌辞。梁郊祀乐章。庆肃:笾豆簠簋，黍稷非馨。懿兹彝器，厥德惟明。金石匏革，以和以平。由此无体，期乎永宁。
郊庙歌辞。梁郊祀乐章。庆熙:哲后躬享，旨酒斯陈。王恭无斁，严祀维夤。皇祖以配，大孝以振。宜锡景福，永休下民。
郊庙歌辞。梁郊祀乐章。庆融:道和气兮袭氤氲，宣皇规兮彰圣神。服遐裔兮敷质文，格苗扈兮息烟尘。
郊庙歌辞。梁郊祀乐章。庆休:大业来四夷，仁风和万国。白日体无私，皇天辅有德。七旬罪已服，六月师方克。伟哉帝道隆，终始常作则。
郊庙歌辞。梁郊祀乐章。庆和:烟燎升，礼容彻。诚感达，人神悦。灵贶彰，圣情结。玉座寂，金炉歇。
郊庙歌辞。周郊祀乐章。昭顺乐:五兵勿用，万国咸安。告功圆盖，受命云坛。乐鸣凤律，礼备鸡竿。神光欲降，众目遐观。
郊庙歌辞。周郊祀乐章。感顺乐:明君陈大礼，展币祀圆丘。雅乐声齐发，祥云色正浮。
郊庙歌辞。周郊祀乐章。禋顺乐:黄彝将献，特牲预迎。既修昭事，潜达明诚。
郊庙歌辞。周郊祀乐章。福顺乐:相承五运，取法三才。大礼爰展，率土咸来。卿云秘室，甘泉宝台。象樽初酌，受福不回。
郊庙歌辞。周郊祀乐章。福顺乐:昊天成命，邦国盛仪。多士齐列，六龙载驰。坛升泰一，乐奏咸池。高明祚德，永致昌期。
郊庙歌辞。周郊祀乐章。武舞乐:圭瓒方陈礼，干旄乃象功。成文非羽籥，猛势若罴熊。
郊庙歌辞。梁太庙乐舞辞。开平舞:黍稷馨，醴酉齐清。牲牷洁，金石铿。恭祀事，结皇情。神来格，歌颂声。
郊庙歌辞。梁太庙乐舞辞。帝盥:庄肃莅事，周旋礼容。祼鬯严洁，穆穆雍雍。
郊庙歌辞。梁太庙乐舞辞。登歌:於赫我皇，建中立极。动以武功，静以文德。昭事上帝，欢心万国。大报严禋，四海述职。
郊庙歌辞。梁太庙乐舞辞。象功舞:天地合德，睿圣昭彰。累赠太傅，俄登魏王。雄名不朽，奕叶而光。建国之兆，君临万方。
郊庙歌辞。梁太庙乐舞辞。来仪舞:於赫帝命，应天顺人。亭育品汇，宾礼百神。洪基永固，景命惟新。肃恭孝享，祚我生民。
郊庙歌辞。梁太庙乐舞辞。昭德舞:肃肃文考，源浚派长。汉称诞季，周实生昌。奄有四海，超彼百王。笙镛迭奏，礼物荧煌。
郊庙歌辞。梁太庙乐舞辞。撤豆:笙镛洋洋，庭燎煌煌。明星有烂，祝史下堂。笾豆斯撤，礼容有章。克勤克俭，无怠无荒。
郊庙歌辞。梁太庙乐舞辞。送神:其降无从，其往无踪。黍稷非馨，有感必通。赫奕令德，仿佛睟容。再拜慌忽，遐想昊穹。
郊庙歌辞。后唐宗庙乐舞辞。昭德舞:懿彼明德，赫赫煌煌。名高阃域，功著旗常。道符休泰，运叶祺祥。庆传万祀，以播耿光。
郊庙歌辞。后唐宗庙乐舞辞。永平舞:庆传瓒祚，位正瑶图。功宣四海，化被八区。静彰帝道，动合乾符。千秋万祀，永荷昭苏。
郊庙歌辞。后唐宗庙乐舞辞。武成舞:艰难王业，返正皇唐。先天再造，却日重光。汉绍世祖，夏资少康。功成德茂，率祀无疆。
郊庙歌辞。后唐宗庙乐舞辞。雍熙舞:仁君御宇，寰海谧清。运符武德，道协文明。九成式叙，百度惟贞。金门积庆，玉叶传荣。
郊庙歌辞。汉宗庙乐舞辞。灵长舞:天降祥，汉祚昌。火炎上，水灵长。建庙社，洁蒸尝。罗钟石，俨珩璜。陈玉豆，酌金觞。气昭感，德馨香。祗洛汭，瞻晋阳。降吾祖，福穰穰。
郊庙歌辞。汉宗庙乐舞辞。显仁舞:运极金行谢，天资水德隆。礼神鄜畤馆，布政未央宫。诘旦备明祀，登歌答茂功。云轩临降久，星俎荐陈丰。霭霭沉檀雾，锵锵环佩风。荧煌升藻藉，肸蚃转珠栊。尊祖咸韶备，贻孙书轨同。京坻长有积，宗社享无穷。
郊庙歌辞。周宗庙乐舞辞。肃顺:我后至孝，祗谒祖先。仰瞻庙貌，夙设宫悬。朱弦疏越，羽舞回旋。神其来格，明祀惟虔。
郊庙歌辞。周宗庙乐舞辞。善庆舞:卜世长，帝祚昌。定中国，服四方。修明祀，从旧章。奏激楚，转清商。罗俎豆，列簪裳。歌累累，容皇皇。望来格，降休祥。祝敢告，寿无疆。
郊庙歌辞。周宗庙乐舞辞。观成舞:穆穆王国，奕奕神功。毖祀载展，明德有融。彝樽斯满，簠簋斯丰。纷絺旄羽，锵洋磬钟。或升或降，克和克同。孔惠之礼，必肃之容。锡以纯嘏，祚其允恭。神保是飨，万世无穷。
郊庙歌辞。周宗庙乐舞辞。明德舞:惟彼岐阳，德大流光。载造周室，泽及遐荒。於铄圣祖，上帝是皇。乃圣乃神，知微知彰。新庙奕奕，丰年穰穰。取彼血膋，以往蒸尝。黍稷惟馨，笾豆大房。工祝致告，受福无疆。
郊庙歌辞。周宗庙乐舞辞。咸顺:万舞咸列，三阶克清。贯珠一倡，击石九成。盈觞虽酌，灵坐无形。永怀我祖，达其孝诚。
郊庙歌辞。周宗庙乐舞辞。禋顺:旨酒既献，嘉殽乃迎。振其鼗鼓，洁以铏羹。肇禋肇祀，或炮或烹。皇尸俨若，保飨是明。
郊庙歌辞。周宗庙乐舞辞。福顺:新庙奕奕，金奏洋洋。享于祖考，循彼典章。清酤特满，嘉玉腾光。神醉既告，帝祉无疆。
郊庙歌辞。周宗庙乐舞辞。忠顺:称文既表温柔德，示武须成蹈厉容。缀兆疾舒皆应节，明明我祖乐无穷。
郊庙歌辞。善胜舞:圣祖累功，福钟来裔。持羽执干。舞文不废。
郊庙歌辞。晋朝飨乐章。举酒:大明御宇，至德动天。君臣庆会，礼乐昭宣。剑佩成列，金石在悬。椒觞再献，宝历万年。
郊庙歌辞。晋朝飨乐章。再举酒:朝野无事，寰瀛大康。圣人有作，盛礼重光。万国执玉，千官奉觞。南山永固，地久天长。
郊庙歌辞。晋朝飨乐章。四举酒:八表欢无事，三秋贺有成。照临同日远，渥泽并云行。河变千年色，山呼万岁声。愿修封岱礼，方以称文明。
郊庙歌辞。周朝飨乐章。忠顺:岁迎更始，节及朝元。冕旒仰止，冠剑相连。八音合奏，万物齐宣。常陈盛礼，愿永千年。
郊庙歌辞。周朝飨乐章。忠顺:明君当宁，列辟奉觞。云容表瑞，日影初长。衣冠济济，钟磬洋洋。令仪克盛，嘉会有章。
郊庙歌辞。周朝飨乐章。治顺:庭陈大乐，坐当太微。凝旒负扆，端拱垂衣。鸳鸾成列，簪组相辉。御炉香散，郁郁霏霏。
郊庙歌辞。周朝飨乐章。福顺:圣皇端拱，多士输忠。蛮觞共献，臣心毕同。声齐嵩岳，祝比华封。千龄万祀，常保时雍。
郊庙歌辞。周朝飨乐章。忠顺:礼成三爵，乐毕九成。共离金戺，复列彤庭。
郊庙歌辞。晋昭德成功舞歌。昭德舞歌二首:圣代修文德，明庭举旧章。两阶陈羽籥，万舞合宫商。剑佩森鸳鹭，箫韶下凤凰。我朝青史上，千古有辉光。淮海干戈戢，朝廷礼乐施。白驹皆就絷，丹凤复来仪。德备三苗格，风行万国随。小臣同百兽，率舞贺昌期。
乐府杂曲。鼓吹曲辞。上之回:回中道路险，萧关烽候多。五营屯北地，万乘出西河。单于拜玉玺，天子按雕戈。振旅汾川曲，秋风横大歌。
乐府杂曲。鼓吹曲辞。巫山高:巫山高不极，沓沓状奇新。暗谷疑风雨，幽岩若鬼神。月明三峡曙，潮满二江春。为问阳台夕，应知入梦人。
乐府杂曲。鼓吹曲辞。巫山高:巫山高，巫女妖，雨为暮兮云为朝，楚王憔悴魂欲销。秋猿嗥嗥日将夕，红霞紫烟凝老壁。千岩万壑花皆坼，但恐芳菲无正色。不知今古行人行，几人经此无秋情。云深庙远不可觅，十二峰头插天碧。
乐府杂曲。鼓吹曲辞。芳树:细蕊慢逐风，暖香闲破鼻。青帝固有心，时时动人意。去年高枝犹压地，今年低枝已憔悴。吾所以见造化之权，变通之理。春夏作头，秋冬为尾。循环反复无穷已。今生长短同一轨，若使威可以制，力可以止，秦皇不肯敛手下沙丘，孟贲不合低头入蒿里。伊人强猛犹如此，顾我劳生何足恃。但愿开素袍，倾绿蚁，陶陶兀兀大醉于青冥白昼间。任他上是天，下是地。
乐府杂曲。鼓吹曲辞。雉子班:辟邪伎作鼓吹惊，雉子班之奏曲成，喔咿振迅欲飞鸣。扇锦翼，雄风生，双雌同饮啄，趫悍谁能争。乍向草中耿介死，不求黄金笼下生。天地至广大，何惜遂物情。善卷让天子，务光亦逃名。所贵旷士怀，朗然合太清。
乐府杂曲。鼓吹曲辞。黄雀行:穿屋穿墙不知止，争树争巢入营死。林间公子挟弹弓，一丸致毙花丛里。小雏黄口未有知，青天不解高高飞。虞人设网当要路，白日啾嘲祸万机。
乐府杂曲。鼓吹曲辞。钓竿篇:朝日敛红烟，垂竿向绿川。人疑天上坐，鱼似镜中悬。避楫时惊透，猜钩每误牵。湍危不理辖，潭静欲留船。钓玉君徒尚，征金我未贤。为看芳饵下，贪得会无全。
乐府杂曲。鼓吹铙歌。兽之穷:兽之穷，奔大麓。天厚黄德，狙犷服。甲之櫜弓，弭矢箙。皇旅靖，敌逾蹙。自亡其徒，匪予戮。屈赟猛，虔栗栗。縻以尺组，啖以秩。黎之阳，土茫茫。富兵戎，盈仓箱。乏者德，莫能享。驱豺兕，授我疆。
乐府杂曲。鼓吹铙歌。铁山碎:铁山碎，大漠舒。二虏劲，连穹庐。背北海，专坤隅。岁来侵边，或傅于都。天子命元帅，奋其雄图。破定襄，降魁渠。穷竟窟宅，斥余吾。百蛮破胆，边氓苏。威武辉耀，明鬼区。利泽弥万祀，功不可逾。官臣拜手，惟帝之谟。
乐府杂曲。鼓吹铙歌。高昌:麹氏雄西北，别绝臣外区。既恃远且险，纵傲不我虞。烈烈王者师，熊螭以为徒。龙旂翻海浪，馹骑驰坤隅。贲育搏婴儿，一扫不复馀。平沙际天极，但见黄云驱。臣靖执长缨，智勇伏囚拘。文皇南面坐，夷狄千群趋。咸称天子神，往古不得俱。献号天可汗，以覆我国都。兵戎不交害，各保性与躯。
横吹曲辞。入关:都城连百二，雄险北回环。地势遥尊岳，河流侧让关。秦皇曾虎视，汉祖亦龙颜。何事枭凶辈，干戈自不闲。
横吹曲辞。出塞:匈奴屡不平，汉将欲纵横。看云方结阵，却月始连营。潜军渡马邑，扬旆掩龙城。会勒燕然石，方传车骑名。
横吹曲辞。出塞:秦时明月汉时关，万里长征人未还。但使龙城飞将在，不教胡马度阴山。白花垣上望京师，黄河水流无尽时。穷秋旷野行人绝，马首东来知是谁。
横吹曲辞。出塞:金带连环束战袍，马头冲雪度临洮。卷旗夜劫单于帐，乱斫胡兵缺宝刀。
横吹曲辞。出塞:秋塞雪初下，将军远出师。分营长记火，放马不收旗。月冷边帐湿，沙昏夜探迟。征人皆白首，谁见灭胡时。
横吹曲辞。出塞:胡风不开花，四气多作雪。北人尚冻死，况我本南越。古来犬羊地，巡狩无遗辙。九土耕不尽，武皇犹征伐。中天有高阁，图画何时歇。坐恐塞上山，低于砂中骨。
横吹曲辞。入塞曲:单于烽火动，都护去天涯。别赐黄金甲，亲临白玉墀。塞垣须静谧，师旅审安危。定远条支宠，如今胜古时。方见将军贵，分明对冕旒。圣恩如远被，狂虏不难收。臣节唯期死，功勋敢望侯。终辞修里第，从此出皇州。百里精兵动，参差便渡辽。如何好白日，亦照此天骄。远树深疑贼，惊蓬迥似雕。凯歌何日唱，碛路共天遥。
横吹曲辞。关山月:关山月，营开道白前军发。冻轮当碛光悠悠，照见三堆两堆骨。边风割面天欲明，金莎岭西看看没。
横吹曲辞。长安道:此地无驻马，夜中犹走轮。所以路旁草，少于衣上尘。
横吹曲辞。长安道:汲汲复营营，东西连两京。关繻古若在，山岳累应成。各自有身事，不相知姓名。交驰喧众类，分散入重城。此路去无尽，万方人始生。空馀片言苦，来往觅刘桢。
横吹曲辞。长安道:憧憧合合，八表一辙。黄尘雾合，车马火热。名汤风雨，利辗霜雪。千车万驮，半宿关月。上有尧禹，下有夔契。紫气银轮兮常覆金阙，仙掌捧日兮浊河澄澈。愚将草木兮有言，与华封人兮不别。
横吹曲辞。长安道:秦地平如掌，层城出云汉。楼阁九衢春，车马千门旦。绿柳开复合，红尘聚还散。日晚斗鸡回，经过狭斜看。
横吹曲辞。梅花落:梅岭花初发，天山雪未开。雪处疑花满，花边似雪回。因风入舞袖，杂粉向妆台。匈奴几万里，春至不知来。
横吹曲辞。紫骝马:紫骝行且嘶，双翻碧玉蹄。临流不肯渡，似惜锦障泥。白雪关山远，黄云海树迷。挥鞭万里去，安得念春闺。
横吹曲辞。骢马曲:连钱出塞蹋沙蓬，岂比当时御史骢。逐北自谙深碛路，连嘶谁念静边功。登山每与青云合，弄影应知碧草同。今日虏平将换妾，不如罗袖舞春风。
横吹曲辞。雨雪曲:边声四合殷河流，雨雪飞来遍陇头。铁岭探人迷鸟道，阴山飞将湿貂裘。斜飘旌旆过戎帐，半杂风沙入戍楼。一自塞垣无李蔡，何人为解北门忧。
横吹曲辞。刘生:刘生气不平，抱剑欲专征。报恩为豪侠，死难在横行。翠羽装剑鞘，黄金饰马缨。但令一顾重，不吝百身轻。
横吹曲辞。白鼻騧:银鞍白鼻騧，绿地障泥锦。细雨春风花落时，挥鞭且就胡姬饮。
横吹曲辞。白鼻騧:为底胡姬酒，长来白鼻騧。摘莲抛水上，郎意在浮花。
相和歌辞。箜篌引:公乎公乎，提壶将焉如。屈平沉湘不足慕，徐衍入海诚为愚。公乎公乎，床有菅席盘有鱼，北里有贤兄，东邻有小姑，陇亩油油黍与葫，瓦甒浊醪蚁浮浮。黍可食，醪可饮，公乎公乎其奈居，被发奔流竟何如？贤兄小姑哭呜呜。
相和歌辞。公无渡河:渡头恶天两岸远，波涛塞川如叠坂。幸无白刃驱向前，何用将身自弃捐。蛟龙啮尸鱼食血，黄泥直下无青天。男儿纵轻妇人语，惜君性命还须取。妇人无力挽断衣，舟沉身死悔难追。公无渡河公自为。
相和歌辞。公无渡河:浊波洋洋兮凝晓雾，公无渡河兮公苦渡。风号水激兮呼不闻，提壶看入兮中流去。浪摆衣裳兮随步没，沉尸深入兮蛟螭窟。蛟螭尽醉兮君血干，推出黄沙兮泛君骨。当时君死妾何适，遂就波澜合魂魄。愿持精卫衔石心，穷取河源塞泉脉。
相和歌辞。江南曲:偶向江边采白蘋，还随女伴赛江神。众中不敢分明语，暗掷金钱卜远人。
相和歌辞。江南曲:长乐花枝雨点消，江城日暮好相邀。春楼不闭葳蕤锁，绿水回通宛转桥。
相和歌辞。江南曲:鱼戏莲叶间，参差隐叶扇。
相和歌辞。登高丘而望远:登高丘而望远海，六鳌骨已霜，三山流安在？扶桑半摧折，白日沉光彩。银台金阙如梦中，秦皇汉武空相待。精卫费木石，鼋鼍无所凭。君不见骊山茂陵尽灰灭，牧羊之子来攀登。盗贼劫宝玉，精灵竟何能。穷兵黩武今如此，鼎湖飞龙安可乘？
相和歌辞。陌上桑:翳翳陌上桑，南枝交北堂。美人金梯出，素手自提筐。非但畏蚕饥，盈盈娇路傍。
相和歌辞。王昭君:非君惜鸾殿，非妾妒蛾眉。薄命由骄虏，无情是画师。嫁来胡地恶，不并汉宫时。心苦无聊赖，何堪上马辞。
相和歌辞。王昭君:自倚婵娟望主恩，谁知美恶忽相翻。黄金不买汉宫貌，青冢空埋胡地魂。
相和歌辞。王昭君:毛延寿画欲通神，忍为黄金不为人。马上琵琶行万里，汉宫长有隔生春。
相和歌辞。长歌行:桃李得日开，荣华照当年。东风动百物，草木尽欲言。枯枝无丑叶，涸水吐清泉。大力运天地，羲和无停鞭。功名不早著，竹帛将何宣。桃李务青春，谁能贯白日。富贵与神仙，蹉跎成两失。金石犹销铄，风霜无久质。畏落日月后，强欢歌与酒。秋霜不惜人，倏忽侵蒲柳。
相和歌辞。短歌行:青天荡荡高且虚，上有白日无根株。流光暂出还入地，催我少年不须臾。与君相逢不寂寞，衰老不复如今乐。玉卮盛酒置君前，再拜愿君千万年。
相和歌辞。短歌行:爪牙在身上，陷阱犹可制。爪牙在胸中，剑戟无所畏。人言畏猛虎，谁是撩头毙。只见古来心，奸雄暗相噬。
相和歌辞。铜雀台:魏帝当时铜雀台，黄花深映棘丛开。人生富贵须回首，此地岂无歌舞来。
相和歌辞。铜雀妓:妾本深宫妓，曾城闭九重。君王欢爱尽，歌舞为谁容。锦衾不复襞，罗衣谁再缝。高台西北望，流涕向青松。金凤邻铜雀，漳河望邺城。君王无处所，台榭若平生。舞筵纷可就，歌梁俨未倾。西陵松槚冷，谁见绮罗情。
相和歌辞。铜雀妓:昔年分鼎地，今日望陵台。一旦雄图尽，千秋遗令开。绮罗君不见，歌舞妾空来。恩共漳河水，东流无重回。
相和歌辞。猛虎行:磨尔牙，错尔爪，狐莫威，兔莫狡。饮来吞噬取肠饱，横行不怕日月明，皇天产尔为生狞。前村半夜闻吼声，何人按剑灯荧荧。
相和歌辞。从军行:平生一顾念，意气溢三军。野日分戈影，天星合剑文。弓弦抱汉月，马足践胡尘。不求生入塞，唯当死报君。
相和歌辞。三妇艳诗:大妇裁纨素，中妇弄明珰。小妇多姿态，登楼红粉妆。丈人且安坐，初日渐流光。
相和歌辞。难忘曲:夹道开洞门，弱杨低画戟。帘影竹叶起，箫声吹日色。蜂语绕妆镜，拂蛾学春碧。乱系丁香梢，满阑花向夕。
相和歌辞。善哉行:有美一人兮婉如清扬，识曲别音兮令姿煌煌。绣袂捧琴兮登君子堂，如彼萱草兮使我忧忘。欲赠之以紫玉尺，白银珰，久不见之兮湘水茫茫。
相和歌辞。当来日大难:当来日大难行，前有坂，后有坑，大梁侧，小梁倾。两轴相绞，两轮相撑。大牛竖，小牛横。乌啄牛背，足跌力狞。当来日大难行，太行虽险，险可使平。轮轴自挠，牵制不停。泥潦渐久，荆棘旋生。行必不得，不如不行。
相和歌辞。陇西行:十里一走马，五里一扬鞭。都护军书至，匈奴围酒泉。关山正飞雪，烽戍断无烟。
相和歌辞。野田黄雀行:高树风多，吹尔巢落。深蒿叶暖，宜尔依薄。莫近鸱类，珠网亦恶。饮野田之清水，食野田之黄粟。深花中睡，土孛土里浴。如此即全胜啄太仓之谷，而更穿人屋。
相和歌辞。胡无人行:十月繁霜下，征人远凿空。云摇锦更节，海照角端弓。暗碛埋砂树，冲飙卷塞蓬。方随膜拜入，歌舞玉门中。
相和歌辞。胡无人行:男儿徇大义，立节不沽名。腰间悬陆离，大歌胡无行。不读战国书，不览黄石经。醉卧咸阳楼，梦入受降城。更愿生羽翼，飞身入青冥。请携天子剑，斫下旄头星。自然胡无人，虽有无战争。悠哉典属国，驱羊老一生。
相和歌辞。胡无人行:霍嫖姚，赵充国，天子将之平朔漠。肉胡之肉，烬胡帐幄，千里万里，惟留胡之空壳。边风萧萧，榆叶初落，杀气昼赤，枯骨夜哭。将军既立殊勋，遂有胡无人曲。我闻之。天子富有四海，德被无垠。但令一物得所，八表来宾，亦何必令彼胡无人。
相和歌辞。子夜四时歌六首。春歌二首:青楼含日光，绿池起风色。赠子同心花，殷勤此何极。陌头杨柳枝，已被春风吹。妾心正断绝，君怀那得知。
相和歌辞。子夜四时歌六首。秋歌二首:邀欢空伫立，望美频回顾。何时复采菱，江中密相遇。辟恶茱萸囊，延年菊花酒。与子结绸缪，丹心此何有。
相和歌辞。子夜四时歌六首。冬歌二首:北极严气升，南至温风谢。调丝竞短歌，拂枕怜长夜。帷横双翡翠，被卷两鸳鸯。婉态不自得，宛转君王床。
相和歌辞。子夜四时歌四首。春歌:秦地罗敷女，采桑绿水边。素手青条上，红妆白日鲜。蚕饥妾欲去，五马莫留连。
相和歌辞。子夜四时歌四首。冬歌:明朝驿使发，一夜絮征袍。素手抽针冷，那堪把剪刀。裁缝寄远道，几日到临洮。
相和歌辞。子夜四时歌四首。夏歌:兰眼抬露斜，莺唇映花老。金龙倾漏尽，玉井敲冰早。
相和歌辞。子夜四时歌四首。冬歌:南光走冷圭，北籁号空木。年年任霜霰，不减筼筜绿。
相和歌辞。大子夜歌二首:歌谣数百种，子夜最可怜。慷慨吐清音，明转出天然。丝竹发歌响，假器扬清音。不知歌谣妙，声势出口心。
相和歌辞。团扇郎:白团扇，今来此去捐。愿得入郎手，团圆郎眼前。
相和歌辞。团扇郎:团扇复团扇，奉君清暑殿。秋风入庭树，从此不相见。上有乘鸾女，苍苍虫网遍。明年入怀袖，别是机中练。
相和歌辞。碧玉歌:碧玉上宫妓，出入千花林。珠被玳瑁床，感郎情意深。
相和歌辞。春江花月夜二首:林花发岸口，气色动江新。此夜江中月，流光花上春。分明石潭里，宜照浣纱人。交甫怜瑶佩，仙妃难重期。沉沉绿江晚，惆怅碧云姿。初逢花上月，言是弄珠时。
相和歌辞。祠渔山神女歌。迎神:坎坎击鼓，渔山之下。吹洞箫，望极浦。女巫进，纷屡舞。陈瑶席，湛清酤。风凄凄，又夜雨。不知神之来兮不来，使我心兮苦复苦。
相和歌辞。祠神歌。迎神:蓪草头花椰叶裙，蒲葵树下舞蛮云。引领望江遥滴酒，白蘋风起水生文。
相和歌辞。乌栖曲:姑苏台上乌栖时，吴王宫里醉西施。吴歌楚舞欢未毕，青山犹衔半边日。银箭金壶漏水多，起看秋月坠江波，东方渐高奈乐何。
相和歌辞。乌栖曲:章华宫人夜上楼，君王望月西山头。夜深宫殿门不锁，白露满山山叶堕。
相和歌辞。乌栖曲:西山作宫潮满池，宫乌晓鸣茱萸枝。吴姬自唱采莲曲，君王昨夜舟中宿。
相和歌辞。栖乌曲二首:蛾眉曼脸倾城国，鸣环动佩新相识。银汉斜临白玉堂，芙蓉行障掩灯光。画舸双艚锦为缆，芙蓉花发莲叶暗。门前月色映横塘，感郎中夜渡潇湘。
相和歌辞。襄阳曲二首:蕙草娇红萼，时光舞碧鸡。城中美年少，相见白铜鞮。少年襄阳地，来往襄阳城。城中轻薄子，知妾解秦筝。
相和歌辞。襄阳曲:大堤女儿郎莫寻，三三五五结同心。清晨对镜冶容色，意欲取郎千万金。
相和歌辞。拔蒲歌:拔蒲来，领郎镜湖边。郎心在何处，莫趁新莲去。拔得无心蒲，问郎看好无。
相和歌辞。采莲曲:玉溆花红发，金塘水碧流。相逢畏相失，并着采莲舟。
相和歌辞。采莲曲:稽山罢雾郁嵯峨，镜水无风也自波。莫言春度芳菲尽，别有中流采芰荷。
相和歌辞。采莲女:采莲女，采莲舟，春日春江碧水流。莲衣承玉钏，莲刺罥银钩。薄暮敛容歌一曲，氛氲香气满汀洲。
相和歌辞。湖边采莲妇:小姑织白纻，未解将人语。大嫂采芙蓉，溪湖千万重。长兄行不在，莫使外人逢。愿学秋胡妇，真心比古松。
相和歌辞。凤吹笙曲:仙人十五爱吹笙，学得昆丘彩凤鸣。始闻炼气餐金液，复道朝天赴玉京。玉京迢迢几千里，凤笙去去无边已。欲叹离声发绛唇，更嗟别调流纤指。此时惜别讵堪闻，此地相看未忍分。重吟真曲和清吹，却奏仙歌响绿云。绿云紫气向函关，访道应寻缑氏山。莫学吹笙王子晋，一遇浮丘断不还。
相和歌辞。阳春歌:长安白日照春空，绿杨结烟桑袅风。披香殿前花始红，流芳发色绣户中。绣户中，相经过，飞燕皇后轻身舞，紫宫夫人绝世歌。圣君三万六千日，岁岁年年奈乐何。
相和歌辞。阳春曲:云母空窗晓烟薄，香昏龙气凝辉阁。霏霏雾雨杏花天，帘外春威着罗幕。曲栏伏槛金麒麟，沙苑芳郊连翠茵。厩马何能啮芳草，路人不敢随流尘。
相和歌辞。阳春曲:为口莫学阮嗣宗，不言是非非至公。为手须似朱云辈，折槛英风至今在。男儿结发事君亲，须斅前贤多慷慨。历数雍熙房与杜，魏公姚公宋开府。尽向天上仙宫闲处坐，何不却辞上帝下下土，忍见苍生苦苦苦。
相和歌辞。上云乐:飞香走红满天春，花龙盘盘上紫云。三千宫女列金屋，五十弦瑟海上闻。大江碎碎银沙路，嬴女机中断烟素。断烟素，缝舞衣，八月一日君前舞。
相和歌辞。凤台曲:尝闻秦帝女，传得凤凰声。是日逢仙子，当时别有情。人吹彩箫去，天借绿云迎。曲在身不返，空馀弄玉名。
舞曲歌辞。吴俞儿舞歌。矛俞:手盘风，头背分，电光战扇，欲刺敲心留半线。缠肩绕脰縖合，眩旋，卓植赴列，夺避中节。前冲函礼穴，上指孛彗灭，与君一用来有截。
舞曲歌辞。吴俞儿舞歌。弩俞:牛来开弦，人为置镞。捩机关，迸山谷。鹿骇涩，隼击迟。析毫中睫，洞腋分龟。达坚垒，残雄师，可以冠猛乐壮曲。抑扬蹈厉，有裂犀兕之气者非公与。
舞曲歌辞。公莫舞歌:方花古础排九楹，刺豹淋血盛银罂。华筵鼓吹无桐竹，长刀直立割鸣筝。横楣粗锦生红纬，日炙锦嫣王未醉。腰下三看宝玦光，项庄掉箭拦前起。材官小臣公莫舞，座上真人赤龙子。芒砀云瑞抱天回，咸阳王气清如水。铁枢铁楗重束关，大旗五丈撞双环。汉王今日须秦印，绝膑刳肠臣不论。
舞曲歌辞。白鸠辞:铿鸣钟，考朗鼓。歌白鸠，引拂舞。白鸠之白谁与邻，霜衣雪襟诚可珍。含哺七子能平均。食不咽，性安驯。首农政，鸣阳春。天子刻玉杖，镂形赐耆人。白鹭亦白非纯真，外洁其色心匪仁。阙五德，无司晨，胡为啄我葭下之紫鳞。鹰鹯雕鹗，贪而好杀。凤凰虽大圣，不愿以为臣。
舞曲歌辞。白纻辞二首:洛阳梨花落如霰，河阳桃叶生复齐。坐恐玉楼春欲尽，红绵粉絮裛妆啼。董贤女弟在椒风，窈窕繁华贵后宫。璧带金釭皆翡翠，一朝零落变成空。
舞曲歌辞。白纻歌二首:天河漫漫北斗粲，宫中乌啼知夜半。新缝白纻舞衣成，来迟邀得吴王迎。低鬟转面掩双袖，玉钗浮动秋风生。酒多夜长夜未晓，月明灯光两相照，后庭歌声更窈窕。馆娃宫中春日暮，荔枝木瓜花满树。城头乌栖休击鼓，青娥弹瑟白纻舞。夜天憧憧不见星，宫中火照西江明。美人醉起无次第，堕钗遗佩满中庭。此时但愿可君意，回昼为宵亦不寐，年年奉君君莫弃。
舞曲歌辞。白纻歌:翠帷双卷出倾城，龙剑破匣霜月明。朱唇掩抑悄无声，金簧玉磬宫中生。下沉秋水激太清，天高地迥凝日晶，羽觞荡漾何事倾。
舞曲歌辞。柘枝词:将军奉命即须行，塞外领强兵。闻道烽烟动，腰间宝剑匣中鸣。
琴曲歌辞。拘幽操:目掩掩兮其凝其盲，耳肃肃兮听不闻声。朝不日出兮夜不见月与星，有知无知兮为死为生。呜呼！臣罪当诛兮天王圣明。
琴曲歌辞。越裳操:雨之施，物以孳。我何意于彼为？自周之先，其艰其勤。以有疆宇，私我后人。我祖在上，四方在下。厥临孔威，敢戏以侮。孰荒于门，孰治于田。四海既均，越裳是臣。
琴曲歌辞。幽兰:幽植众能知，贞芳只暗持。自无君子佩，未是国香衰。白露沾长早，青春每到迟。不知当路草，芳馥欲何为。
琴曲歌辞。别鹤:主人一去池水绝，池鹤散飞不相别。青天漫漫碧海重，知向何山风雪中。万里虽然音影在，向心终是死生同。池边巢破松树死，树头年年乌生子。
琴曲歌辞。别鹤:双鹤出云溪溪，分飞各自迷。空巢在松杪，折羽落江泥。寻水终不饮，逢林亦未栖。别离应易老，万里两凄凄。
琴曲歌辞。明月歌:梅花雪白柳叶黄，云雾四起月苍苍，箭水泠泠刻漏长。挥玉指，拂罗裳，为君一奏楚明光。
琴曲歌辞。龙宫操:龙宫月明光参差，精卫衔石东飞时，鲛人织绡采藕丝。翻江倒海倾吴蜀，汉女江妃杳相续，龙王宫中水不足。
琴曲歌辞。升仙操:嬴女去秦宫，琼箫生碧空。凤台闭烟雾，鸾吹飘天风。复闻周太子，亦遇浮丘公。丛簧发仙弄，轻举紫霞中。浊世不久住，清都路何穷。一去霄汉上，世人那得逢。
杂曲歌辞。妾薄命:虽入秦帝宫，不上秦帝床。夜夜玉窗里，与他卷罗裳。
杂曲歌辞。妾薄命:汉帝重阿娇，贮之黄金屋。咳唾落九天，随风生珠玉。宠极爱还歇，妒深情却疏。长门一步地，不肯暂回车。雨落不上天，水覆难再收。君情与妾意，各自东西流。昔日芙蓉花，今成断根草。以色事他人，能得几时好。
杂曲歌辞。妾薄命:妾年初二八，两度嫁狂夫。薄命今犹在，坚贞扫地无。
杂曲歌辞。妾薄命:薄命头欲白，频年嫁不成。秦娥未十五，昨夜事公卿。岂有机杼力，空传歌舞名。妾专修妇德，媒氏却相轻。
杂曲歌辞。朗月行:小时不识月，呼作白玉盘。又疑瑶台镜，飞在青云端。仙人垂两足，桂树作团团。白兔捣药成，问言与谁餐。蟾蜍蚀圜影，天明夜已残。羿昔落九乌，天人清且安。阴精此沦惑，去去不足观。忧来其如何，恻怆摧心肝。
杂曲歌辞。少年行:射飞夸侍猎，行乐爱联镳。荐枕青娥艳，鸣鞭白马骄。曲房珠翠合，深巷管弦调。日晚春风里，衣香满路飘。
杂曲歌辞。少年行:少年足风情，垂鞭卖眼行。带金师子小，裘锦骐驎狞。选匠装金镫，推钱买钿筝。李陵虽效死，时论得虚名。
杂曲歌辞。少年行:千点斓斒喷玉骢，青丝结尾绣缠骏。鸣鞭晚出章台路，叶叶春依杨柳风。
杂曲歌辞。少年行:醉骑白马走空衢，恶少皆称电不如。五凤街头闲勒辔，半垂衫袖揖金吾。
杂曲歌辞。少年行三首:锦衣鲜华手擎鹘，闲行气貌多轻忽。稼穑艰难总不知，五帝三皇是何物。自拳五色球，迸入他人宅。却捉苍头奴，玉鞭打一百。面白如削玉，猖狂曲江曲。马上黄金鞍，适来新赌得。
杂曲歌辞。长乐少年行:遗却珊瑚鞭，白马骄不行。章台折杨柳，春草路旁情。
杂曲歌辞。长安少年行:翠楼春酒虾蟆陵，长安少年皆共矜。纷纷半醉绿槐道，蹀躞花骢骄不胜。
杂曲歌辞。轻薄行:玉鞭金镫骅骝蹄，横眉吐气如虹霓。五陵春暖芳草齐，笙歌到处花成泥。日沉月上且斗鸡，醉来莫问天高低。伯阳道德何涕唾，仲尼礼乐徒卑栖。
杂曲歌辞。壮士行:一斗之胆撑脏腑，如磥之筋碍臂骨。有时误入千人丛，自觉一身横突兀。当今四海无烟尘，胸襟被压不得伸。冻枭残虿我不取，污我匣里青蛇鳞。
杂曲歌辞。浩歌:南风吹山作平地，帝遣天吴移海水。王母桃花千遍红，彭祖巫咸几回死。青毛骢马参差钱，娇春杨柳含细烟。筝人劝我金屈卮，神血未凝身问谁。不须浪饮丁督护，世上英雄本无主。买丝绣作平原君，有酒惟浇赵州土。漏催水咽玉蟾蜍，卫娘发薄不胜梳。看见秋眉换深绿，二十男儿那刺促。
杂曲歌辞。空城雀:一雀入官仓，所食能损几。所虑往损频，官仓乃害尔。鱼网不在天，鸟网不在水。饮啄要自然，何必空城里。
杂曲歌辞。自君之出矣:自君之出矣，万物看成古。千寻葶苈枝，争奈长长苦。
杂曲歌辞。行路难:莫言行路难，夷狄如中国。谓言骨肉亲，中门如异域。出处全在人，路亦无通塞。门前两条辙，何处去不得。
杂曲歌辞。古别离:双剑欲别风凄然，雌沉水底雄上天。江回汉转两不见，云交雨合知何年。古来万事皆由命，何用临岐苦涕涟。
杂曲歌辞。古离别:西江上，风动麻姑嫁时浪。西山为水水为尘，不是人间离别人。
杂曲歌辞。今别离:送别未能旋，相望连水口。船行欲映洲，几度急摇手。
杂曲歌辞。荆州乐二首:渚宫杨柳暗，麦城朝雉飞。可怜踏青伴，乘暖着轻衣。今日好南风，商旅相催发。沙头樯竿上，始见春江阔。
杂曲歌辞。小长干曲:月暗送湖风，相寻路不通。菱歌唱不辍，知在此塘中。
杂曲歌辞。卢女曲:二月春来半，宫中日渐长。柳垂金屋暖，花覆玉楼香。拂匣先临镜，调笙更炙簧。还将卢女曲，夜夜奉君王。
杂曲歌辞。于阗采花:于阗采花人，自言花相似。明妃一朝西入胡，胡中美女多羞死。乃知汉地多名姝，胡中无花可方比。丹青能令丑者妍，无盐翻在深宫里。自古妒蛾眉，胡沙埋皓齿。
杂曲歌辞。秦女卷衣:天子居未央，妾侍卷衣裳。顾无紫宫宠，敢拂黄金床。水至亦不去，熊来尚可当。微身奉日月，飘若萤火光。愿君采葑菲，无以下体妨。
杂曲歌辞。宫中三台二首:鱼藻池边射鸭，芙蓉园里看花。日色柘袍相似，不着红鸾扇遮。池北池南草绿，殿前殿后花红。天子千年万岁，未央明月清风。
杂曲歌辞。筑城曲:城上一掊土，手中千万杵。筑城畏不坚，坚城在何处。莫叹筑城劳，将军要却敌。城高功亦高，尔命何处惜。
杂曲歌辞。起夜半:念远心如烧，不觉中夜起。桃花带露泛，立在月明里。
杂曲歌辞。携手曲:携手共惜芳菲节，莺啼锦花满城阙。行乐逶迤念容色，色衰只恐君恩歇。凤笙龙管白日阴，盈亏自感青天月。
杂曲歌辞。大垂手:金刀翦轻云，盘用黄金缕。装束赵飞燕，教来掌上舞。舞罢飞燕死，片片随风去。
杂曲歌辞。定情乐:敢嗟君不怜，自是命不谐。着破三条裾，却还双股钗。
杂曲歌辞。春江曲:江水春沉沉，上有双竹林。竹叶坏水色，郎亦坏人心。
杂曲歌辞。树中草:青青树中草，托根非不危。草生树却死，荣枯君可知
杂曲歌辞。乐府二首:花颔红鬃一向偏，绿槐香陌欲朝天。仍嫌众里娇行疾，傍镫深藏白玉鞭。喷珠团香小桂条，玉鞭兼赐霍嫖姚。弄影便从天禁出，碧蹄声碎五门桥。
杂曲歌辞。乐府:光风澹荡百花吐，楼上朝朝学歌舞。身年二八婿侍中，幼妹承恩兄尚主。绿窗珠箔绣鸳鸯，侍婢先焚百和香。莺啼日出不知曙，寂寂罗帏春梦长。
杂曲歌辞。乐府三首:莲子不可得，荷花生水中。犹胜道傍柳，无事荡春风。渌萍与荷叶，同此一水中。风吹荷叶在，渌萍西复东。莲花未开时，苦心终日卷。春水徒荡漾，荷花未开展。
杂曲歌辞。乐府:芙蓉初出水，菡萏露中花。风吹着枯木，无奈值空槎。
杂曲歌辞。杂曲:智琼神女，来访文君。蛾眉始约，罗袖初熏。歌齐曲韵，舞乱行分。若向阳台荐枕，何啻得胜朝云。
杂曲歌辞。高句丽:金花折风帽，白马小迟回。翩翩舞广袖，似鸟海东来
杂曲歌辞。摩多楼子:玉塞去金人，二万四千里。风吹沙作云，一时渡辽水。天白水如练，甲丝双串断。行行莫苦辛，城月犹残半。晓气朔烟上，趢走足胡马蹄。行人听水别，隔陇长东西。
杂曲歌辞。昔昔盐。垂柳覆金堤:新年垂柳色，袅袅对空闺。不畏芳菲好，自缘离别啼。因风飘玉户，向日映金堤。驿使何时度，还将赠陇西。
杂曲歌辞。昔昔盐。风月守空闺:良人犹远戍，耿耿夜闺空。绣户流宵月，罗帷坐晓风。魂飞沙帐北，肠断玉关中。尚自无消息，锦衾那得同。
杂曲歌辞。水调歌第二:猛将关西意气多，能骑骏马弄雕戈。金鞍宝铰精神出，笛倚新翻水调歌。
杂曲歌辞。水调歌第三:王孙别上绿珠轮，不羡名公乐此身。户外碧潭春洗马，楼前红烛夜迎人。
杂曲歌辞。水调歌第五:双带仍分影，同心巧结香。不应须换彩，意欲媚浓妆。
杂曲歌辞。入破第二:锦城丝管日纷纷，半入江风半入云。此曲只应天上去，人间能得几回闻。
杂曲歌辞。入破第三:昨夜遥欢出建章，今朝缀赏度昭阳。传声莫闭黄金屋，为报先开白玉堂。
杂曲歌辞。入破第五:千年一遇圣明朝，愿对君王舞细腰。乍可当熊任生死，谁能伴凤上云霄。
杂曲歌辞。第六彻:闺烛无人影，罗屏有梦魂。近来音耗绝，终日望君门。
杂曲歌辞。水调:凿河千里走黄沙，浮殿西来动日华。可道新声是亡国，且贪惆怅后庭花。
杂曲歌辞。堂堂:堂堂复堂堂，红脱梅灰香。十年粉蠹生画梁，饥虫不食推碎黄。蕙花已老桃叶长，禁院悬帘隔御光。华清源中礜石汤，裴回百凤随君王。
杂曲歌辞。排遍第一:三秋陌上早霜飞，羽猎平田浅草齐。锦背苍鹰初出按，五花骢马喂来肥。
杂曲歌辞。排遍第二:鸳鸯殿里笙歌起，翡翠楼前出舞人。唤上紫微三五夕，圣明方寿一千春。
杂曲歌辞。太和第一:国门卿相旧山庄，圣主移来宴绿芳。帘外辗为车马路，花间踏出舞人场。
杂曲歌辞。太和第五彻:我皇膺运太平年，四海朝宗会百川。自古几多明圣主，不如今帝胜尧天。
杂曲歌辞。伊川歌第五:桂殿江乌对，雕屏海燕重。只应多酿酒，醉罢乐高钟。
杂曲歌辞。入破第二:长安二月柳依依，西出流沙路渐微。阏氏山上春光少，相府庭边驿使稀。
杂曲歌辞。入破第三:三秋大漠冷溪山，八月严霜变草颜。卷旆风行宵渡碛，衔枚电扫晓应还。
杂曲歌辞。入破第四:行乐三阳早，芳菲二月春。闺中红粉态，陌上看花人。
杂曲歌辞。陆州歌第三:香气传空满，妆花映薄红。歌声天仗外，舞态御楼中。
杂曲歌辞。排遍第三:坐对银釭晓，停留玉箸痕。君门常不见，无处谢前恩。
杂曲歌辞。排遍第四:曙月当窗满，征人出塞遥。画楼终日闭，清管为谁调。
杂曲歌辞。双带子:私言切语谁人会，海燕双飞绕画梁。君学秋胡不相识，妾亦无心去采桑。
杂曲歌辞。上巳乐:猩猩血彩系头标，天上齐声举画桡。却是内人争意切，六宫罗袖一时招。
杂曲歌辞。穆护砂:玉管朝朝弄，清歌日日新。折花当驿路，寄与陇头人。
杂曲歌辞。金殿乐:入夜秋砧动，千门起四邻。不缘楼上月，应为陇头人。
杂曲歌辞。戎浑:风劲角弓鸣，将军猎渭城。草枯鹰眼疾，雪尽马蹄轻。
杂曲歌辞。采桑:自古多征战，由来尚甲兵。长驱千里去，一举两蕃平。按剑从沙漠，歌谣满帝京。寄言天下将，须立武功名。
杂曲歌辞。战胜乐:百战得功名，天兵意气生。三边永不战，此是我皇英。
杂曲歌辞。剑南臣:不分君恩断，观妆视镜中。容华尚春日，娇爱已秋风。枕席临窗晓，屏帷对月空。年年后庭树，芳悴在深宫。
杂曲歌辞。征步郎:塞外虏尘飞，频年度碛西。死生随玉剑，辛苦向金微。
杂曲歌辞。水鼓子:雕弓白羽猎初回，薄夜牛羊复下来。梦水河边秋草合，黑山峰外阵云开。
杂曲歌辞。浣沙女:南陌春风早，东邻去日斜。千花开瑞锦，香扑美人车。长乐青门外，宜春小苑东。楼开万户上，人向百花中。
杂曲歌辞。醉公子:昨日春园饮，今朝倒接篱。谁人扶上马，不省下楼时。
杂曲歌辞。一片子:柳色青山映，梨花雪鸟藏。绿窗桃李下，闲坐叹春芳。
杂曲歌辞。何满子:世传满子是人名，临就刑时曲始成。一曲四词歌八迭，从头便是断肠声。
杂曲歌辞。回波乐:回波尔时酒卮，微臣职在箴规。侍宴既过三爵，喧哗窃恐非仪。
杂曲歌辞。圣明乐:玉帛殊方至，歌钟比屋闻。华夷今一贯，同贺圣明君。九陌祥烟合，千春瑞月明。宫花将苑柳，先发凤凰城。
杂曲歌辞。圣明乐:海浪恬丹徼，边尘靖黑山。从今万里外，不复镇萧关。
杂曲歌辞。大酺乐:圣后乘干日，皇明御历辰。紫宫初启坐，苍璧正临春。雷雨垂膏泽，金钱赐下人。诏酺欢赏遍，交泰睹惟新。毗陵震泽九州通，士女欢娱万国同。伐鼓撞钟惊海上，新妆袨服照江东。梅花落处疑残雪，柳叶开时任好风。大德不官逢道泰，天长地久属年丰。
杂曲歌辞。杨柳枝:一树春风万万枝，嫩于金色软于丝。永丰西角荒园里，尽日无人属阿谁。一树衰残委泥土，双枝荣耀植天庭。定知玄象今春后，柳宿光中添两星。
杂曲歌辞。杨柳枝:一树依依在永丰，两枝飞去杳无踪。玉皇曾采人间曲，应逐歌声入九重。
杂曲歌辞。杨柳枝:梁苑隋堤事已空，万条犹舞旧春风。那堪更想千年后，谁见杨花入汉宫。
杂曲歌辞。杨柳枝:软碧摇烟似送人，映花时把翠眉颦。青青自是风流主，漫飐金丝待洛神。瑟瑟罗裙金缕腰，黛眉偎破未重描。醉来咬损新花子，拽住仙郎尽放娇。鹊桥初就咽银河，今夜仙郎自性和。不是昔年攀桂树，岂能月里索姮娥。
杂曲歌辞。太平乐:岁丰仍节俭，时泰更销兵。圣念长如此，何忧不太平。湛露浮尧酒，熏风起舜歌。愿同尧舜意，所乐在人和。
杂曲歌辞。太平乐:风俗今和厚，君王在穆清。行看采花曲，尽是太阶平。
杂曲歌辞。太平乐:圣德超千古，皇威静四方。苍生今息战，无事觉时长。
杂曲歌辞。金缕衣:劝君莫惜金缕衣，劝君惜取少年时。花开堪折直须折，莫待无花空折枝。
杂曲歌辞。拜新月:开帘见新月，便即下阶拜。细语人不闻，北风吹裙带。
杂曲歌辞。宫中乐:楚塞金陵静，巴山玉垒空。万方无一事，端拱大明宫。霜霁长杨苑，冰开太液池。宫中行乐日，天下盛明时。柳色烟相似，梨花雪不如。春风真有意，一一丽皇居。月上宫花静，烟含苑树深。银台门已闭，仙漏夜沉沉。九重青锁闼，百尺碧云楼。明月秋风起，珠帘上玉钩。
杂曲歌辞。踏歌词:花萼楼前雨露新，长安城里太平人。龙衔火树千灯艳，鸡踏莲花万岁春。帝宫三五戏春台，行雨流风莫妒来。西域灯轮千影合，东华金阙万重开。
杂曲歌辞。十二月乐辞。六月:裁生罗，伐湘竹，帔拂疏霜簟秋玉。炎炎红镜东方开，晕如车轮上徘徊，啾啾赤帝骑龙来。
杂曲歌辞。十二月乐辞。十二月:日脚淡光红洒洒，薄霜不销桂枝下。依稀和气解冬严，已就长日辞长夜。
杂曲歌辞。十二月乐辞。闰月:帝重光，年重时，七十二候回环推。天官玉管灰剩飞，今岁何长来岁迟。王母移桃献天子，羲氏和氏迂龙辔。
杂曲歌辞。桃花行:绮萼成蹊遍籞芳，红英扑地满筵香。莫将秋宴传王母，来比春华寿圣皇。
杂曲歌辞。桃花行:红萼竞妍春苑曙，粉茸新向御筵开。长年愿奉西王宴，近侍惭无东朔才。
杂曲歌辞。舞马词:万玉朝宗凤扆，千金率领龙媒。眄鼓凝骄躞蹀，听歌弄影徘徊。天禄遥征卫叔，日龙上借羲和。将共两骖争舞，来随八骏齐歌。彩旄八佾成行，时龙五色因方。屈膝衔杯赴节，倾心献寿无疆。帝皂龙驹沛艾，星兰骥子权奇。腾倚骧洋应节，繁骄接迹不移。二圣先天合德，群灵率土可封。击石骖马覃紫燕，扌从金顾步苍龙。圣君出震应箓，神马浮河献图。足踏天庭鼓舞，心将帝乐踟踌。
杂歌谣辞。鸡鸣曲:鸡初鸣，明星照东屋。鸡再鸣，红霞生海腹。百官待漏双阙前，圣人亦挂山龙服。宝钗命妇灯下起，环佩玲珑晓光里。直内初烧玉案香，司更尚滴铜壶水。金吾卫里直郎妻，到明不睡听晨鸡。天头日月相送迎，夜栖旦鸣人不迷。
杂歌谣辞。李夫人歌:延年不语望三星，莫说夫人上涕零。争奈世间惆怅在，甘泉宫夜看图形。
杂歌谣辞。郑樱桃歌:石季龙，僭天禄，擅雄豪，美人姓郑名樱桃。樱桃美颜香且泽，娥娥侍寝专宫掖。后庭卷衣三万人，翠眉清镜不得亲。官军女骑一千匹，繁花照耀漳河春。织成花映红纶巾，红旗掣曳卤簿新。鸣鼙走马接飞鸟，铜驮琴瑟随去尘。凤阳重门如意馆，百尺金梯倚银汉。自言富贵不可量，女为公主男为王。赤花双簟珊瑚床，盘龙斗帐琥珀光。淫昏伪位神所恶，灭石者陵终不误。邺城苍苍白露微，世事翻覆黄云飞。
杂歌谣辞。苏小小歌:幽兰露，如啼眼。无物结同心，烟花不堪翦。草如茵，松如盖。风为裳，水为佩。油壁车，久相待。冷翠烛，劳光彩。西陵下，风吹雨。
杂歌谣辞。挟瑟歌:挟瑟为君抚，君嫌声太古。寥寥倚浪丝，口祭口祭沉湘语。赖有秋风知，清泠吹玉柱。
杂歌谣辞。得体歌:得体纥那也，纥囊得体那。潭里船车闹，扬州铜器多。三郎当殿坐，听唱得体歌。
杂歌谣辞。得宝歌:得宝弘农野，弘农得宝那。潭里船车闹，扬州铜器多。三郎当殿坐，听唱得宝歌。
杂歌谣辞。黄昙子歌:参差绿蒲短，摇艳云塘满。红潋荡融融，莺翁鸂鶒暖。萋芊小城路，马上修蛾懒。罗衫枭向风，点粉金鹂卵。
杂歌谣辞。箜篌谣:攀天莫登龙，走山莫骑虎。贵贱结交心不移，唯有严陵及光武。周公称大圣，管蔡宁兼容。汉谣一斗粟，不与淮南舂。兄弟尚路人，吾心安所从。它人方寸间，山海几千重。轻言托朋友，对面九疑峰。多花必早落，桃李不如松。管鲍久已死，何人继其踪。
杂歌谣辞。步虚词:汉武清斋读鼎书，内官扶上画云车。坛上月明宫殿闭，仰看星斗礼空虚。
早春桂林殿应诏:金铺照春色，玉律动年华。朱楼云似盖，丹桂雪如花。水岸衔阶转，风条出柳斜。轻舆临太液，湛露酌流霞。
春首:雪花联玉树，冰彩散瑶池。翔禽遥出没，积翠远参差。
初年:和风起天路，严气消冰井。索索枝未柔，厌厌漏犹永。
出塞曲:匈奴屡不平，汉将欲纵横。看云方结阵，却月始连营。潜军度马邑，扬旆掩龙城。会勒燕然石，方传车骑名。
灞桥待李将军:飒飒风叶下，遥遥烟景曛。霸陵无醉尉，谁滞李将军。
奉和正日临朝:七府璿衡始，三元宝历新。负扆延百辟，垂旒御九宾。肃肃皆鹓鹭，济济盛簪绅。天涯致重译，日域献奇珍。
五郊乐章。黄帝宫音:黄中正位，含章居贞。既长六律，兼和五声。毕陈万舞，乃荐斯牲。神其下降，永祚休平。
五郊乐章。肃和:眇眇方舆，苍苍圜盖。至哉枢纽，宅中图大。气调四序，风和万籁。祚我明德，时雍道泰。
五郊乐章。雍和:金悬夕肆，玉俎朝陈。飨荐黄道，芬流紫辰。乃诚乃敬，载享载諲。崇荐斯在，惟皇是宾。
五郊乐章。舒和:御征乘宫出郊甸，安歌率舞递将迎。自有云门符帝赏，犹持雷鼓答天成。
五郊乐章。青帝角音:鹤云旦起，鸟星昏集。律候新风，阳开初蛰。至德可飨，行潦斯挹。锡以无疆，烝人乃粒。
五郊乐章。肃和:玄鸟司春，苍龙登岁。节物变柳，光风转蕙。瑶席降神，朱弦飨帝。诚备祝嘏，礼殚珪币。
五郊乐章。雍和:大乐稀音，至诚简礼。文物棣棣，声名济济。六变有成，三登无体。乃眷丰絜，恩覃恺悌。
五郊乐章。舒和:笙歌籥舞属年韶，鹭鼓凫钟展时豫。调露初迎绮春节，承云遽践苍霄驭。
五郊乐章。赤帝徵音:青阳告谢，朱明戒序。咸长是祈，敬陈椒醑。博硕斯荐，笙镛备举。庶尽肃恭，非馨稷黍。
五郊乐章。肃和:离位克明，火中宵见。峰云暮起，景风晨扇。木槿初荣，含桃可荐。芬馥百品，铿锵三变。
五郊乐章。雍和:昭昭丹陆，帟帟炎方。礼陈牲币，乐备篪簧。琼羞溢俎，玉酉齐浮觞。恭惟正直，歆此馨香。
五郊乐章。舒和:千里温风飘降羽，十枝炎景媵朱干。陈觞荐俎歌三献，拊石扌从金会七盘。
五郊乐章。白帝商音:白藏应节，天高气清。岁功既阜，庶类收成。万方静谧，九土和平。馨香是荐，受祚聪明。
五郊乐章。雍和:律应西成，气躔南吕。珪币咸列，笙竽备举。苾苾兰羞，芬芬桂醑。式资宴贶，用调霜序。
五郊乐章。舒和:璿仪气爽惊缇籥，玉吕灰飞含素商。鸣鞞奏管芳羞荐，会舞安歌葆月毛扬。
五郊乐章。黑帝羽音:严冬季月，星回风厉。享祀报功，方祚来岁。
五郊乐章。肃和:律周玉琯，星回金度。次极阳乌，纪穷阴兔。火林散雪，阳泉凝冱。八蜡已登，三农息务。
享太庙乐章。肃和:大哉至德，允兹明圣。格于上下，聿遵诚敬。嘉乐斯登，鸣球以咏。神其降止，式隆景命。
享太庙乐章。长发舞:濬哲惟唐，长发其祥。帝命斯祐，王业克昌。配天载德，就日重光。本枝百代，申锡无疆。
享太庙乐章。大基舞:猗与祖业，皇矣帝先。剪商德厚，封唐庆延。在姬犹稷，方晋逾宣。基我鼎运，于斯万年。
享太庙乐章。寿和:八音斯奏，三献毕陈。宝祚惟永，晖光日新。
祈谷乐章。肃和:履艮斯绳，居中体正。龙运垂祉，昭符启圣。式事严禋，聿怀嘉庆。惟帝永锡，时皇休命。
祈谷乐章。雍和:殷荐乘春，太坛临曙。八簋盈和，六瑚登御。嘉稷匪歆，德馨斯饫。祝嘏无易，灵心有豫。
明堂乐章。肃和:象天御宇，乘时布政。严配申虔，宗禋展敬。樽罍盈列，树羽交映。玉币通诚，祚隆皇圣。
明堂乐章。雍和:八牖晨披，五精朝奠。雾凝璇篚，风清金悬。神涤备全，明粢丰衍。载絜彝俎，陈诚以荐。
明堂乐章。舒和:御扆合宫承宝历，席图重馆奉明灵。偃武修文九围泰，沉烽静柝八荒宁。
雩祀乐章。肃和:朱鸟开辰，苍龙启映。大帝昭飨，群生展敬。礼备怀柔，功宣舞咏。旬液应序，年祥叶庆。
雩祀乐章。雍和:绀筵分彩，宝图吐绚。凤管晨凝，云歌晓啭。肃事蘋藻，虔申桂奠。百谷斯登，万箱攸荐。
雩祀乐章。舒和:凤曲登歌调令序，龙雩集舞泛祥风。彩旞云回昭睿德，朱干电发表神功。
享先农乐章。诚和:粒食伊始，农之所先。古今攸赖，是曰人天。耕斯帝籍，播厥公田。式崇明祀，神其福焉。
享先农乐章。肃和:樽彝既列，瑚簋方荐。歌工载登，币礼斯奠。肃肃享祀用颙颙缨弁。神之听之，福流寰县。
享先农乐章。雍和:前夕视牲，质明奉俎。沐芳整弁，其仪式序。盛礼毕陈，嘉乐备举。歆我懿德，非馨稷黍。
祭神州乐章。肃和:大矣坤仪，至哉神县。包含日域，牢笼月竁。露絜三清，风调六变。皇祗届止，式歆恭荐。
祭神州乐章。雍和:泰圻严享，阴郊展敬。礼以导神，乐以和性。黝牲在列，黄琮俯映。九土既平，万邦贻庆。
祭神州乐章。舒和:坤道降祥和庶品，灵心载德厚群生。水土既调三极泰，文武毕备九区平。
祭方丘乐章。肃和:至矣坤德，皇哉地祗。开元统纽，合大承规。九宫肃列，六典相仪。永言配命，长保无亏。
祭方丘乐章。雍和:柔而能方，直而能敬。厚载以德，大亨以正。有涤斯牷，有馨斯盛。介兹景福，祚我休庆。
祭方丘乐章。顺和:阴祗协赞，厚载方贞。牲币具举，箫管备成。其礼惟肃，其德惟明。神之听矣，式鉴虔诚。
赋得蜀都:列宿光参井，分芒跨梁岷。沉犀对江浦，驷马入城闉。英图多霸迹，历选有名臣。连骑簪缨满，含章词赋新。得上仙槎路，无待访严遵。
奉和咏日午:曦车日亭午，浮箭未移晖。日光无落照，树影正中围。草萎看稍靡，叶燥望疑稀。昼寝惭经笥，暂解入朝衣。
奉和望月应魏王教:层轩登皎月，流照满中天。色共梁珠远，光随赵璧圆。落影临秋扇，虚轮入夜弦。所欣东馆里，预奉西园篇。
奉和禁苑饯别应令:大藩初锡瑞，出牧迩皇京。暂以绿车重，言承朱传荣。舒桃临远骑，垂柳映京营。惠化宣千里，威风动百城。禁籞芳嘉节，神襟饯送情。金笳催别景，玉琯切离声。野花开更落，山鸟哢还惊。微臣夙多幸，薄宦奉储明。钓台惭作赋，伊水滥闻笙。怀德良知久，酬恩识命轻。
冬日宴于庶子宅各赋一字得色:夫君敬爱重，欢言情不极。雅引发清音，丽藻穷雕饰。水结曲池冰，日暖平亭色。引满既杯倾，终之以弁侧。
奉和正日临朝:时雍表昌运，日正叶灵符。德兼三代礼，功包四海图。逾沙纷在列，执玉俨相趋。清跸喧辇道，张乐骇天衢。拂蜺九旗映，仪凤八音殊。佳气浮仙掌，熏风绕帝梧。天文光七政，皇恩被九区。方陪瘗玉礼，珥笔岱山隅。
安德山池宴集:甲第多清赏，芳辰命羽卮。书帷通行径，琴台枕槿篱。池疑夜壑徙，山似郁洲移。雕楹网萝薜，激濑合埙篪。鸟戏翻新叶，鱼跃动清漪。自得淹留趣，宁劳攀桂枝。
安德山池宴集:平阳擅歌舞，金谷盛招携。何如兼往烈，会赏叶幽栖。已均朝野致，还欣物我齐。春晚花方落，兰深径渐迷。蒲新节尚短，荷小盖犹低。无劳拂长袖，直待夜乌啼。
安德山池宴集:狭斜通凤阙，上路抵青楼。簪绂启宾馆，轩盖临御沟。西城多妙舞，主第出名讴。列峰疑宿雾，疏壑拟藏舟。花蝶辞风影，蘋藻含春流。酒阑高宴毕，自反山之幽。
巫山高:巫岫郁岧峣，高高入紫霄。白云抱危石，玄猿挂迥条。悬崖激巨浪，脆叶陨惊飙。别有阳台处，风雨共飘飖。
七夕赋咏成篇:夙驾鸣鸾启阊阖，霓裳遥裔俨天津。五明霜纨开羽扇，百和香车动画轮。婉娈夜分能几许，靓妆冶服为谁新。片时欢娱自有极，已复长望隔年人。
赋终南山用风字韵应诏:眷言怀隐逸，辍驾践幽丛。白云飞夏雨，碧岭横春虹。草绿长杨路，花疏五柞宫。登临日将晚，兰桂起香风。
应诏咏巢乌:桂树春晖满，巢乌刷羽仪。朝飞丽城上，夜宿碧林陲。背风藏密叶，向日逐疏枝。仰德还能哺，依仁遂可窥。惊鸣雕辇侧，王吉自相知。
春朝闲步:休沐乘闲豫，清晨步北林。池塘藉芳草，兰芷袭幽衿。雾中分晓日，花里弄春禽。野径香恒满，山阶笋屡侵。何须命轻盖，桃李自成阴。
咏马:宝马权奇出未央，雕鞍照曜紫金装。春草初生驰上苑，秋风欲动戏长杨。鸣珂屡度章台侧，细蹀经向濯龙傍。徒令汉将连年去，宛城今已献名王。
咏砚:圆池类璧水，轻翰染烟华。将军欲定远，见弃不应赊。
奉和正日临朝应诏:皇猷被寰宇，端扆属元辰。九重丽天邑，千门临上春。
奉和元日应制:天正开初节，日观上重轮。百灵滋景祚，万玉庆惟新。待旦敷玄造，韬旒御紫宸。武帐临光宅，文卫象钩陈。广庭扬九奏，大帛丽三辰。发生同化育，播物体陶钧。霜空澄晓气，霞景莹芳春。德辉覃率土，相贺奉还淳。
奉和初春登楼即目应诏:旭日临重壁，天眷极中京。春晖发芳甸，佳气满层城。去鸟随看没，来云逐望生。歌里非烟飏，琴上凯风清。文波浮镂槛，扌离景焕雕楹。璇玑体宽政，隆栋象端衡。创规虽有作，凝拱遂无营。沐恩空改鬓，将何谢夏成。
奉和仪鸾殿早秋应制:睿想追嘉豫，临轩御早秋。斜晖丽粉壁，清吹肃朱楼。高殿凝阴满，雕窗艳曲流。小臣参广宴，大造谅难酬。
奉和咏雨应诏:舞商初赴节，湘燕远迎秋。飘丝交殿网，乱滴起池沤。激溜分龙阙，斜飞洒凤楼。崇朝方浃宇，宸盼俯凝旒。
奉和过慈恩寺应制:凤阙邻金地，龙旂拂宝台。云楣将叶并，风牖送花来。月宫清晚桂，虹梁绚早梅。梵境留宸瞩，掞发丽天才。
宣正殿芝草:明王敦孝感，宝殿秀灵芝。色带朝阳净，光涵雨露滋。且标宣德重，更引国恩施。圣祚今无限，微臣乐未移。
咏乌:日里飏朝彩，琴中伴夜啼。上林如许树，不借一枝栖。
奉和幽山雨后应令:肃城邻上苑，黄山迩桂宫。雨歇连峰翠，烟开竟野通。排虚翔戏鸟，跨水落长虹。日下林全暗，云收岭半空。山泉鸣石涧，地籁响岩风。
奉和咏日午:高天净秋色，长汉转曦车。玉树阴初正，桐圭影未斜。翠盖飞圆彩，明镜发轻花。再中良表瑞，共仰璧晖赊。
侍宴应诏赋韵得前字:芬芳禁林晚，容与桂舟前。横空一鸟度，照水百花然。绿野明斜日，青山澹晚烟。滥陪终宴赏，握管类窥天。
凌晨早朝:万瓦宵光曙，重檐夕雾收。玉花停夜烛，金壶送晓筹。日晖青琐殿，霞生结绮楼。重门应启路，通籍引王侯。
奉和咏风应魏王教:逐舞飘轻袖，传歌共绕梁。动枝生乱影，吹花送远香。
春夜:春苑月裴回，竹堂侵夜开。惊鸟排林度，风花隔水来。
咏舞:繁弦奏渌水，长袖转回鸾。一双俱应节，还似镜中看。
蝉:垂緌饮清露，流响出疏桐。居高声自远，非是藉秋风。
奉和月夜观星应令:早秋炎景暮，初弦月彩新。清风涤暑气，零露净嚣尘。薄雾销轻縠，鲜云卷夕鳞。休光灼前曜，瑞彩接重轮。缘情扌离圣藻，并作命徐陈。宿草诚渝滥，吹嘘偶仆绅。天文岂易述，徒知仰北辰。
奉和献岁宴宫臣:履端初起节，长苑命高筵。肆夏喧金奏，重润响朱弦。春光催柳色，日彩泛槐烟。微臣同滥吹，谬得仰钧天。
九月九日赠崔使君善为:野人迷节候，端坐隔尘埃。忽见黄花吐，方知素节回。映岩千段发，临浦万株开。香气徒盈把，无人送酒来。
戏题卜铺壁:旦逐刘伶去，宵随毕卓眠。不应长卖卜，须得杖头钱。
尝春酒:野觞浮郑酌，山酒漉陶巾。但令千日醉，何惜两三春。
山夜调琴:促轸乘明月，抽弦对白云。从来山水韵，不使俗人闻。
看酿酒:六月调神曲，正朝汲美泉。从来作春酒，未省不经年。
咏巫山:电影江前落，雷声峡外长。霁云无处所，台馆晓苍苍。
咏舞:低身锵玉佩，举袖拂罗衣。对檐疑燕起，映雪似花飞。
看新婚:初笄梦桃李，新妆应标梅。疑逐朝云去，翻随暮雨来。杂佩含风响，丛花隔扇开。姮娥对此夕，何用久裴回。
句:枫落吴江冷。
侍宴咏石榴:可惜庭中树，移根逐汉臣。只为来时晚，花开不及春。
咏夭桃:结叶还临影，飞香欲遍空。不意馀花落，翻沉露井中。
赠蔡君:畴昔同幽谷，伊尔迁乔木。赫奕盛青紫，讨论穷简牍。
从军行:儿生三日掌上珠，燕颔猿肱秾李肤。十五学剑北击胡，羌歌燕筑送城隅。城隅路接伊川驿，河阳渡头邯郸陌。可怜少年把手时，黄鸟双飞梨花白。秦王筑城三千里，西自临洮东辽水。山边迭迭黑云飞，海畔莓莓青草死。从来战斗不求勋，杀身为君君不闻。凤凰楼上吹急管，落日裴回肠先断。
与琳法师:冶长倦缧绁，韩安叹死灰。始验山中木，方知贵不材。
夏晚寻于政世置酒赋韵:聊从嘉遁所，酌醴共抽簪。以兹山水地，留连风月心。长榆落照尽，高柳暮蝉吟。一返桃源路，别后难追寻。
赋得妓:金谷多欢宴，佳丽正芳菲。流霞席上满，回雪掌中飞。明月临歌扇，行云接舞衣。何必桃将李，别有待春晖。
出玉关:敛辔遵龙汉，衔凄渡玉关。今日流沙外，垂涕念生还。
道失:已惑孔贵嫔，又被辞人侮。花笺一何荣，七字谁曾许。不下结绮阁，空迷江令语。雕戈动地来，误杀陈后主。
和杨舍人咏中书省花树:花萼映芳丛，参差间早红。因风时落砌，杂雨乍浮空。影照凤池水，香飘鸡树风。岂不爱攀折，希君怀袖中。
早春桂林殿应诏:步辇出披香，清歌临太液。晓树流莺满，春堤芳草积。风光翻露文，雪华上空碧。花蝶来未已，山光暖将夕。
安德山池宴集:上路抵平津，后堂罗荐陈。缔交开狎赏，丽席展芳辰。密树风烟积，回塘荷芰新。雨霁虹桥晚，花落凤台春。翠钗低舞席，文杏散歌尘。方惜流觞满，夕鸟已城闉。
咏雪应诏:禁园凝朔气，瑞雪掩晨曦。花明栖凤阁，珠散影娥池。飘素迎歌上，翻光向舞移。幸因千里映，还绕万年枝。
高密长公主挽歌:湘渚韬灵迹，娥台静瑞音。凤逐清箫远，鸾随幽镜沉。霜处华芙落，风前银烛侵。寂寞平阳宅，月冷洞房深。
入朝洛堤步月:脉脉广川流，驱马历长洲。鹊飞山月曙，蝉噪野风秋。
从驾闾山咏马:桂香尘处减，练影月前空。定惑由关吏，徒嗟塞上翁。
中和乐九章。歌登封第一:炎图丧宝，黄历开璿。祖武类帝，宗文配天。玉鸾垂日，翠华陵烟。东云干吕，南风入弦。山称万岁，河庆千年。金绳永结，璧丽长悬。
中和乐九章。歌明堂第二:穆穆圣皇，雍雍明堂。左平右墄，上圆下方。调均风雨，制度阴阳。四窗八达，五室九房。南通夏火，西瞰秋霜。天子临御，万玉锵锵。
中和乐九章。歌东军第三:遐哉庙略，赫矣台臣。横戈碣石，倚剑浮津。风丘佛箨，日域清尘。岛夷复祀，龙伯来宾。休兵宇县，献馘天闉。旆海凯入，耀辉震震。
中和乐九章。歌南郊第四:虔郊上帝，肃事圆丘。龙驾四牡，鸾旗九斿。钟歌晚引，紫炀高浮。日丽苍璧，云飞鸣球。皇之庆矣，万寿千秋。
中和乐九章。歌诸王第七:星陈帝子，岳列天孙。义光带砺，象著乾坤。我有明德，利建攸存。苴以茅社，锡以牺尊。藩屏王室，翼亮尧门。八才两献，夫何足论。
中和乐九章。歌公卿第八:蹇蹇三事，师师百僚。群龙在职，振鹭盈朝。丰金辉首，珮玉鸣腰。青蒲翼翼，丹地翘翘。歌云佐汉，捧日匡尧。天工人代，邈邈昭昭。
上之回:回中道路险，萧关烽候多。五营屯北地，万乘出西河。单于拜玉玺，天子按雕戈。振旅汾川曲，秋风横大歌。
梅花落:梅岭花初发，天山雪未开。雪处疑花满，花边似雪回。因风入舞袖，杂粉向妆台。匈奴几万里，春至不知来。
刘生:刘生气不平，抱剑欲专征。报恩为豪侠，死难在横行。翠羽装刀鞘，黄金饰马铃。但令一顾重，不吝百身轻。
雨雪曲:虏骑三秋入，关云万里平。雪似胡沙暗，冰如汉月明。高阙银为阙，长城玉作城。节旄零落尽，天子不知名。
文翁讲堂:锦里淹中馆，岷山稷下亭。空梁无燕雀，古壁有丹青。槐落犹疑市，苔深不辨铭。良哉二千石，江汉表遗灵。
石镜寺:古墓芙蓉塔，神铭松柏烟。鸾沉仙镜底，花没梵轮前。铢衣千古佛，宝月两重圆。隐隐香台夜，钟声彻九天。
益州城西张超亭观妓:落日明歌席，行云逐舞人。江前飞暮雨，梁上下轻尘。冶服看疑画，妆楼望似春。高车勿遽返，长袖欲相亲。
曲池荷:浮香绕曲岸，圆影覆华池。常恐秋风早，飘零君不知。
临阶竹:封霜连锦砌，防露拂瑶阶。聊将仪凤质，暂与俗人谐。
九陇津集:落落树阴紫，澄澄水华碧。复有翻飞禽，裴回疑曳舄。
赋得魏都:炎运精华歇，清都宝命开。帝里三方盛，王庭万国来。玄武疏遥磴，金凤上层台。乍进仙童乐，时倾避暑杯。南馆招奇士，西园引上才。还惜刘公干，疲病清漳隈。
赋礼记:玉帛资王会，郊丘叶圣情。重广开环堵，至道轶金籝。盘薄依厚地，遥裔腾太清。方悦升中礼，足以慰馀生。
奉和正日临朝应诏:化历昭唐典，承天顺夏正。百灵警朝禁，三辰扬旆旌。充庭富礼乐，高宴齿簪缨。献寿符万岁，移风韵九成。
戏赠潘徐城门迎两新妇:秦晋积旧匹，潘徐有世亲。三星宿已会，四德婉而嫔。云光鬓里薄，月影扇中新。年华与妆面，共作一芳春。
咏萤火示情人:窗里怜灯暗，阶前畏月明。不辞逢露湿，只为重宵行。
春眺:疲疴荷拙患，沦踬合幽襟。栖息在何处，丘中鸣素琴。
奉和太子纳妃太平公主出降:梦梓光青陛，秾桃蔼紫宫。德优宸念远，礼备国姻崇。万户声明发，三条骑吹通。香轮送重景，彩旆引仙虹。
奉和别越王:周屏辞金殿，梁骖整玉珂。管声依折柳，琴韵动流波。鹤盖分阴促，龙轩别念多。延襟小山路，还起大风歌。
奉和春日池台:日影飞花殿，风文积草池。凤楼通夜敞，虬辇望春移。
奉和太子纳妃太平公主出降:桂宫初服冕，兰掖早升笄。礼盛亲迎晋，声芬出降齐。金龟开瑞钮，宝翟上仙袿。转扇承宵月，扬旌照夕蜺。
奉和太子纳妃太平公主出降:帝子升青陛，王姬降紫宸。星光移杂珮，月彩荐重轮。龙旌翻地杪，凤管飏天滨。槐阴浮浅濑，葆吹翼轻尘。
和长孙秘监七夕:二秋叶神媛，七夕望仙妃。影照河阳妓，色丽平津闱。鹊桥波里出，龙车霄外飞。露泫低珠佩，云移荐锦衣。更深黄月落，夜久靥星稀。空接灵台下，方恧辨支机。
奉和展礼岱宗涂经濮济:龙图冠胥陆，凤驾指云亭。非烟泛济浦，绿字启河汀。画裳晨应月，文戟曙分星。四田巡揖礼，三驱道契经。行欣奉万岁，窃抃偶千龄。
咏牛应制:逸足还同骥，奇毛自偶麟。欲知花迹远，云影入天津。
咏燕:变石身犹重，衔泥力尚微。从来赴甲第，两起一双飞。
修书院学士奉敕宴梁王宅:大君敦宴赏，万乘下梁园。酒助闲平乐，人沾雨露恩。荣光开帐殿，佳气满旌门。愿陪南岳寿，长奉北宸樽。
奉和九月九日登慈恩寺浮图应制:紫宸欢每洽，绀殿法初隆。菊泛延龄酒，兰吹解愠风。咸英调正乐，香梵遍秋空。临幸浮天瑞，重阳日再中。
奉和圣制送张说巡边:轩相推风后，周官重夏卿。庙谋能允迪，韬略又纵横。吉日四黄马，宣王六月兵。拟清鸡臣塞，先指朔方城。列将怀威抚，匈奴畏盛名。去当推毂送，来伫出郊迎。绝漠蓬将断，华筵槿正荣。壮心看舞剑，别绪应悬旌。睿锡承优旨，乾文复龙行。暂劳期永逸，赫矣振天声。
奉和圣制春日幸望春宫应制:东郊风物正熏馨，素浐凫鹥戏绿汀。凤阁斜通平乐观，龙旂直逼望春亭。光风摇动兰英紫，淑气依迟柳色青。渭浦明晨修禊事，群公倾贺水心铭。
奉和人日重宴大明宫恩赐彩缕人胜应制:新年宴乐坐东朝，钟鼓铿锽大乐调。金屋瑶筐开宝胜，花笺彩笔颂春椒。曲池苔色冰前液，上苑梅香雪里矫。宸极此时飞圣藻，微臣窃抃预闻韶。
奉和送金城公主适西蕃:圣后经纶远，谋臣计画多。受降追汉策，筑馆计戎和。俗化乌孙垒，春生积石河。六龙今出饯，双鹤愿为歌。
奉和人日清晖阁宴群臣遇雪应制:窈窕神仙阁，参差云汉间。九重中叶启，七日早春还。太液天为水，蓬莱雪作山。今朝上林树，无处不堪攀。
奉和九日幸临渭亭登高应制得晖字:重阳早露晞，睿赏瞰秋矶。菊气先熏酒，萸香更袭衣。清切丝桐会，纵横文雅飞。恩深答效浅，留醉奉宸晖。
奉和圣制烛龙斋祭:上帝临下，鉴亦有光。孰云阴骘，惟圣克彰。六月徂暑，四郊愆阳。我后其勤，告于坛场。精意允溢，群灵鼓舞。蔚兮朝云，沛然时雨。雨我原田，亦既有年。烛龙煌煌，明宗报祀。于以助之，天人帝子。闻诗有训，国风兹始。
南郊文武出入舒和之乐:祝史辞正，人神庆叶。福以德昭，享以诚接。六变云备，百礼斯浃。祀事孔明，祚流万叶。
奉和圣制次成皋先圣擒建德之所:天命诚有集，王业初惟艰。翦商自文祖，夷项在兹山。地识斩蛇处，河临饮马间。威加昔运往，泽流今圣还。尊祖颂先烈，赓歌安用攀。绍成即我后，封岱出天关。
奉和圣制送十道采访使及朝集使:三年一上计，万国趋河洛。课最力已陈，赏延恩复博。垂衣深共理，改瑟其咸若。首路回竹符，分镳扬木铎。戒程有攸往，诏饯无淹泊。昭晰动天文，殷勤在人瘼。持久望兹念，克终期所托。行矣当自强，春耕庶秋获。
登南岳事毕谒司马道士:将命祈灵岳，回策诣真士。绝迹寻一径，异香闻数里。分庭八桂树，肃容两童子。入室希把袖，登床愿启齿。诱我弃智诀，迨兹长生理。吸精反自然，炼药求不死。斯言眇霄汉，顾余婴纷滓。相去九牛毛，惭叹欢知何已。
龙门旬宴得月字韵:恩华逐芳岁，形胜兼韶月。中席傍鱼潭，前山倚龙阙。花迎妙妓至，鸟避仙舟发。宴赏良在兹，再来情不歇。
入庐山仰望瀑布水:绝顶有悬泉，喧喧出烟杪。不知几时岁，但见无昏晓。闪闪青崖落，鲜鲜白日皎。洒流湿行云，溅沫惊飞鸟。雷吼何喷薄，箭驰入窈窕。昔闻山下蒙，今乃林峦表。物情有诡激，坤元曷纷矫。默然置此去，变化谁能了。
奉和圣制次琼岳韵:山祇亦望幸，云雨见灵心。岳馆逢朝霁，关门解宿阴。咸京天上近，情渭日边临。我武因冬狩，何言是即禽。
奉和圣制送李尚书入蜀:眷言感忠义，何有间山川。徇节今如此，离情空复然。皇心在勤恤，德泽委昭宣。周月成功后，明年或劳还。
奉和圣制途次陕州作:驰道当河陕，陈诗问国风。川原三晋别，襟带两京同。后殿函关尽，前旌阙塞通。行看洛阳陌，光景丽天中。
剪彩:姹女矜容色，为花不让春。既争芳意早，谁待物华真。叶作参差发，枝从点缀新。自然无限态，长在艳阳晨。
立春日晨起对积雪:忽对林亭雪，瑶华处处开。今年迎气始，昨夜伴春回。玉润窗前竹，花繁院里梅。东郊斋祭所，应见五神来。
三月三日登龙山:伊川与灞津，今日祓除人。岂似龙山上，还同湘水滨。衰颜忧更老，淑景望非春。禊饮岂吾事，聊将偶俗尘。
和黄门卢侍御咏竹:清切紫庭垂，葳蕤防露枝。色无玄月变，声有惠风吹。高节人相重，虚心世所知。凤凰佳可食，一去一来仪。
答陈拾遗赠竹簪:与君尝此志，因物复知心。遗我龙钟节，非无玳瑁簪。幽素宜相重，雕华岂所任。为君安首饰，怀此代兼金。
赠澧阳韦明府:君有百炼刃，堪断七重犀。谁开太阿匣，持割武城鸡。竟与尚书佩，遥应天子提。何时遇操宰，当使玉如泥。
在洪州答綦毋学士:旬雨不愆期，由来自若时。尔无言郡政，吾岂欲天欺。常念涓尘益，惟欢草树滋。课成非所拟，人望在东菑。
酬王六霁后书怀见示:云雨俱行罢，江天已洞开。炎氛霁后灭，边绪望中来。作骥君垂耳，为鱼我曝鳃。更怜湘水赋，还是洛阳才。
林亭咏:穿筑非求丽，幽闲欲寄情。偶怀因壤石，真意在蓬瀛。苔益山文古，池添竹气清。从兹果萧散，无事亦无营。
林亭寓言:林居逢岁晏，遇物使情多。蘅茝不时与，芬荣奈汝何。更怜篱下菊，无如松上萝。因依自有命，非是隔阳和。
送窦校书见饯得云中辨江树:江水天连色，无涯净野氛。微明岸傍树，凌乱渚前云。举棹形徐转，登舻意渐分。渺茫从此去，空复惜离群。
东湖临泛饯王司马:南土秋虽半，东湖草未黄。聊乘风日好，来泛芰荷香。兰棹无劳速，菱歌不厌长。忽怀京洛去，难与共清光。
送杨道士往天台:鬼谷还成道，天台去学仙。行应松子化，留与世人传。此地烟波远，何时羽驾旋。当须一把袂，城郭共依然。
自湘水南行:落日催行舫，逶迤洲渚间。虽云有物役，乘此更休闲。暝色生前浦，清晖发近山。中流澹容与，唯爱鸟飞还。
湖口望庐山瀑布泉:万丈洪泉落，迢迢半紫氛。奔飞流杂树，洒落出重云。日照虹蜺似，天清风雨闻。灵山多秀色，空水共氤氲。
使至广州:昔年尝不调，兹地亦邅回。本谓双凫少，何知驷马来。人非汉使橐，郡是越王台。去去虽殊事，山川长在哉。
初发曲江溪中:溪流清且深，松石复阴临。正尔可嘉处，胡为无赏心。我由不忍别，物亦有缘侵。自匪常行迈，谁能知此音。
咏燕:海燕何微眇，乘春亦暂来。岂知泥滓贱，祗见玉堂开。绣户时双入，华轩日几回。无心与物竞，鹰隼莫相猜。
奉和圣制龙池篇:天启神龙生碧泉，泉水灵源浸迤延。飞龙已向珠潭出，积水仍将银汉连。岸傍花柳看胜画，浦上楼台问是仙。我后元符从此得，方为万岁寿图川。
奉和圣制早渡蒲津关:魏武中流处，轩皇问道回。长堤春树发，高掌曙云开。龙负王舟渡，人占仙气来。河津会日月，天仗役风雷。东顾重关尽，西驰万国陪。还闻股肱郡，元首咏康哉。
奉和圣制途经华山:万乘华山下，千岩云汉中。灵居虽窅密，睿览忽玄同。日月临高掌，神仙仰大风。攒峰势岌岌，翊辇气雄雄。揆物知幽赞，铭勋表圣衷。会应陪玉检，来此告成功。
晚憩王少府东阁:披轩肆流览，云壑见深重。空水秋弥净，林烟晚更浓。坐隅分洞府，檐际列群峰。窈窕生幽意，参差多异容。还惭大隐迹，空想列仙踪。赖此升攀处，萧条得所从。
尝与大理丞袁公太府丞田公偶诣一所林沼尤胜…以咏其事:方驾与吾友，同怀不异寻。偶逢池竹处，便会江湖心。夏近林方密，春馀水更深。清华两辉映，闲步亦窥临。蘋藻复佳色，凫鹥亦好音。韶芳媚洲渚，蕙气袭衣襟。萧散皆为乐，裴回从所钦。谓予成夙志，岁晚共抽簪。
奉和圣制经函谷关作:函谷虽云险，黄河已复清。圣心无所隔，空此置关城。
答太常靳博士见赠一绝:上苑春先入，中园花尽开。唯馀幽径草，尚待日光催。
答陆澧:松叶堪为酒，春来酿几多。不辞山路远，踏雪也相过。
骢马:骢马铁连钱，长安侠少年。帝畿平若水，官路直如弦。夜玉妆车轴，秋金铸马鞭。风霜但自保，穷达任皇天。
出塞:塞外欲纷纭，雌雄犹未分。明堂占气色，华盖辨星文。二月河魁将，三千太乙军。丈夫皆有志，会见立功勋。
送刘校书从军:天将下三宫，星门召五戎。坐谋资庙略，飞檄伫文雄。赤土流星剑，乌号明月弓。秋阴生蜀道，杀气绕湟中。风雨何年别，琴尊此日同。离亭不可望，沟水自西东。
和石侍御山庄:烟霞非俗宇，岩壑只幽居。水浸何曾畎，荒郊不复锄。影浓山树密，香浅泽花疏。阔堑防斜径，平堤夹小渠。莲房若个实，竹节几重虚。萧然隔城市，酌醴焚枯鱼。
和骞右丞省中暮望:故事闲台阁，仙门蔼已深。旧章窥复道，云幌肃重阴。玄律葭灰变，青阳斗柄临。年光摇树色，春气绕兰心。风响高窗度，流痕曲岸侵。天门总枢辖，人镜辨衣簪。日暮南宫静，瑶华振雅音。
和刘侍郎入隆唐观:福地阴阳合，仙都日月开。山川临四险，城树隐三台。伏槛排云出，飞轩绕涧回。参差凌倒影，潇洒轶浮埃。百果珠为实，群峰锦作苔。悬萝暗疑雾，瀑布响成雷。方士烧丹液，真人泛玉杯。还如问桃水，更似得蓬莱。汉帝求仙日，相如作赋才。自然金石奏，何必上天台。
夜送赵纵:赵氏连城璧，由来天下传。送君还旧府，明月满前川。
初至崖口:崖口众山断，。崟耸天壁。气冲落日红，影入春潭碧。锦缋织苔藓，丹青画松石。水禽泛容与，岩花飞的砾。微路从此深，我来限于役。惆怅情未已，群峰暗将夕。
玩郡斋海榴:泽国韶气早，开帘延霁天。野禽宵未啭，山蜚昼仍眠。目兹海榴发，列映岩楹前。熠爚御风静，葳蕤含景鲜。清晨绿堪佩，亭午丹欲然。昔忝金闺籍，尝见玉池莲。未若宗族地，更逢荣耀全。南金虽自贵，贺赏讵能迁。抚躬万里绝，岂染一朝妍。徒缘滞遐郡，常是惜流年。越俗鄙章甫，扪心空自怜。
奉和立春日侍宴内出剪彩花应制:金阁妆新杏，琼筵弄绮梅。人间都未识，天上忽先开。蝶绕香丝住，蜂怜艳粉回。今年春色早，应为剪刀催。
奉和九日幸临渭亭登高应制得欢字:令节三秋晚，重阳九日欢。仙杯还泛菊，宝馔且调兰。御气云霄近，乘高宇宙宽。今朝万寿引，宜向曲中弹。
麟趾殿侍宴应制:北阙层城峻，西宫复道悬。乘舆历万户，置酒望三川。花柳含丹日，山河入绮筵。欲知陪赏处，空外有飞烟。
上阳宫侍宴应制得林字:广乐张前殿，重裘感圣心。砌蓂霜月尽，庭树雪云深。旧渥骖宸御，慈恩忝翰林。微臣一何幸，再得听瑶琴。
幸少林寺应制:绀宇横天室，回銮指帝休。曙阴迎日尽，春气抱岩流。空乐繁行漏，香烟薄彩斿。玉膏从此泛，仙驭接浮丘。
幸岳寺应制:暂幸珠筵地，俱怜石濑清。泛流张翠幕，拂迥挂红旌。雅曲龙调管，芳樽蚁泛觥。陪欢玉座晚，复得听金声。
扈从登封告成颂:复道开行殿，钩陈列禁兵。和风吹鼓角，佳气动旗旌。后骑回天苑，前山入御营。万方俱下拜，相与乐升平。
松山岭应制:翼翼高旌转，锵锵凤辇飞。尘销清跸路，云湿从臣衣。白羽摇丹壑，天营逼翠微。芳声耀今古，四海警宸威。
过函谷关:二百四十载，海内何纷纷。六国兵同合，七雄势未分。从成拒秦帝，策决问苏君。鸡鸣将狗盗，论德不论勋。
送朔方何侍郎:闻道云中使，乘骢往复还。河兵守阳月，塞虏失阴山。拜职尝随骠，铭功不让班。旋闻受降日，歌舞入萧关。
饯湖州薛司马:别驾促严程，离筵多故情。交深季作友，义重伯为兄。镇静移吴俗，风流在汉京。会看陈仲举，从此拜公卿。
送杜审言:卧病人事绝，嗟君万里行。河桥不相送，江树远含情。别路追孙楚，维舟吊屈平。可惜龙泉剑，流落在丰城。
送武进郑明府:弦歌试宰日，城阙赏心违。北谢苍龙去，南随黄鹄飞。夏云海中出，吴山江上微。甿谣岂云远，从此庆缁衣。
初发荆府赠长史:□□□□□，□□□□□。仍随五马谪，载与两禽奔。明主无由见，群公莫与言。幸君逢圣日，何惜理虞翻。
宿清远峡山寺:香岫悬金刹，飞泉届石门。空山唯习静，中夜寂无喧。说法初闻鸟，看心欲定猿。寥寥隔尘市，何异武陵源。
药:有卉秘神仙，君臣有礼焉。忻当苦口喻，不畏入肠偏。扁鹊功成日，神农定品年。丹成如可待，鸡犬自闻天。
奉和九日登慈恩寺浮图应制:瑞塔千寻起，仙舆九日来。萸房陈宝席，菊蕊散花台。御气鹏霄近，升高凤野开。天歌将梵乐，空里共裴回。
春日芙蓉园侍宴应制:年光竹里遍，春色杏间遥。烟气笼青阁，流文荡画桥。飞花随蝶舞，艳曲伴莺娇。今日陪欢豫，还疑陟紫霄。
奉和幸神皋亭应制:清跸喧黄道，乘舆降紫宸。霜戈凝晓日，云管发阳春。台古全疑汉，林馀半识秦。宴酣诗布泽，节改令行仁。昔恃山河险，今依道德淳。多惭献嘉颂，空累属车尘。
扈从登封告成颂应制:御路回中岳，天营接下都。百灵无后至，万国竞前驱。文卫严清跸，幽仙读宝符。贝花明汉果，芝草入尧厨。济济衣冠会，喧喧夷夏俱。宗禋仰神理，刊木望川途。抚己贫非病，时来本不愚。愿陪丹凤辇，率舞白云衢。
和姚给事寓直之作:清论满朝阳，高才拜夕郎。还从避马路，来接珥貂行。宠就黄扉日，威回白简霜。柏台迁鸟茂，兰署得人芳。禁静钟初彻，更疏漏渐长。晓河低武库，流火度文昌。寓直恩徽重，乘秋藻翰扬。暗投空欲报，下调不成章。
和库部李员外秋夜寓直之作:相庭贻庆远，才子拜郎初。起草徯仙阁，焚香卧直庐。更深河欲断，节劲柳偏疏。气耿凌云笔，心摇待漏车。叨荣厕俦侣，省己恧空虚。徒斐阳春和，难参丽曲馀。
宋公宅送宁谏议:宋公爰创宅，庾氏更诛茅。间出人三秀，平临楚四郊。汉臣来绛节，荆牧动金铙。尊溢宜城酒，笙裁曲沃匏。露荷秋变节，风柳夕鸣梢。一散阳台雨，方随越鸟巢。
谒禹庙:夏王乘四载，兹地发金符。峻命终不易，报功畴敢渝。先驱总昌会，后至伏灵诛。玉帛空天下，衣冠照海隅。旋闻厌黄屋，更道出苍梧。林表祠转茂，山阿井讵枯。舟迁龙负壑，田变鸟芸芜。旧物森如在，天威肃未殊。玄夷届瑶席，玉女侍清都。奕奕扃闱邃，轩轩仗卫趋。气青连曙海，云白洗春湖。猿啸有时答，禽言常自呼。灵歆异蒸糈，至乐匪笙竽。茅殿今文袭，梅梁古制无。运遥日崇丽，业盛答昭苏。伊昔力云尽，而今功尚敷。揆材非美箭，精享愧生刍。郡职昧为理，邦空宁自诬。下车霰已积，摄事露行濡。人隐冀多祐，曷唯沾薄躯。
湖中别鉴上人:愿与道林近，在意逍遥篇。自有灵佳寺，何用沃洲禅。
燕巢军幕:非关怜翠幕，不是厌朱楼。故来呈燕颔，报道欲封侯。
苑中遇雪应制:紫禁仙舆诘旦来，青旂遥倚望春台。不知庭霰今朝落，疑是林花昨夜开。
和赵员外桂阳桥遇佳人:江雨朝飞浥细尘，阳桥花柳不胜春。金鞍白马来从赵，玉面红妆本姓秦。妒女犹怜镜中发，侍儿堪感路傍人。荡舟为乐非吾事，自叹空闺梦寐频。
函谷关:至人□□识仙风，瑞霭丹光远郁葱。灵迹才辞周柱下，祥氛已入函关中。不从紫气台端候，何得青华观里逢。欲访乘牛求宝箓，愿随鹤驾遍瑶空。
咏省壁画鹤:粉壁图仙鹤，昂藏真气多。鶱飞竟不去，当是恋恩波。
赠严侍御:受脤清边服，乘骢历塞尘。当闻汉雪耻，羞共虏和亲。
在荆州重赴岭南:梦泽三秋日，苍梧一片云。还将鹓鹭羽，重入鹧鸪群。
奉和登骊山高顶寓目应制:名山何壮哉，玄览一徘徊。御路穿林转，旌门倚石开。烟霞肘后发，河塞掌中来。不学蓬壶远，经年犹未回。
慈恩寺九日应制:帝里重阳节，香园万乘来。却邪萸结佩，献寿菊传杯。塔类承天涌，门疑待佛开。睿词悬日月，长得仰昭回。
江楼夕望:试陟江楼望，悠悠去国情。楚山霞外断，汉水月中平。公子留遗邑，夫人有旧城。苍苍烟雾里，何处是咸京。
奉和幸韦嗣立山庄侍宴应制:丞相登前府，尚书启旧林。式闾明主睿，荣族圣嫔心。川狭旌门抵，岩高蔽帐临。闲窗凭柳暗，小径入松深。云卷千峰色，泉和万籁吟。兰迎天女佩，竹碍侍臣簪。宸翰三光烛，朝荣四海钦。还嗟绝机叟，白首汉川阴。
奉和幸韦嗣立山庄应制:竹径桃源本出尘，松轩茅栋别惊新。御跸何须林下驻，山公不是俗中人。
杂曲:智琼神女，来访文君。蛾眉始约，罗袖初薰。歌齐曲韵，舞乱行纷。若向阳台荐枕，何啻得胜朝云。
滕王阁:滕王高阁临江渚，珮玉鸣鸾罢歌舞。书栋朝飞南浦云，珠帘暮卷西山雨。闲云潭影日悠悠，物换星移几度秋。阁中帝子今何在，槛外长江空自流。
寻道观:芝廛光分野，蓬阙盛规模。碧坛清桂阈，丹洞肃松枢。玉笈三山记，金箱五岳图。苍虬不可得，空望白云衢。
散关晨度:关山凌旦开，石路无尘埃。白马高谭去，青牛真气来。重门临巨壑，连拣起崇隈。即今扬策度，非是弃繻回。
观佛迹寺:莲座神容俨，松崖圣趾馀。年长金迹浅，地久石文疏。颓华临曲磴，倾影赴前除。共嗟陵谷远，俄视化城虚。
八仙径:柰园欣八正，松岩访九仙。援萝窥雾术，攀林俯云烟。代北鸾骖至，辽西鹤骑旋。终希脱尘网，连翼下芝田。
春日还郊:闲情兼嘿语，携杖赴岩泉。草绿萦新带，榆青缀古钱。鱼床侵岸水，鸟路入山烟。还题平子赋，花树满春田。
对酒春园作:投簪下山阁，携酒对河梁。陕水牵长镜，高花送断香。繁莺歌似曲，疏蝶舞成行。自然催一醉，非但阅年光。
观内怀仙:玉架残书隐，金坛旧迹迷。牵花寻紫涧，步叶下清溪。琼浆犹类乳，石髓尚如泥。自能成羽翼，何必仰云梯。
铜雀妓二首:金凤邻铜雀，漳河望邺城。君王无处所，台榭若平生。舞席纷何就，歌梁俨未倾。西陵松槚冷，谁见绮罗情。妾本深宫妓，层城闭九重。君王欢爱尽，歌舞为谁容。锦衾不复襞，罗衣谁再缝。高台西北望，流涕向青松。
晚留凤州:宝鸡辞旧役，仙凤历遗墟。去此近城阙，青山明月初。
林塘怀友:芳屏画春草，仙杼织朝霞。何如山水路，对面即飞花。
春庄:山中兰叶径，城外李桃园。岂知人事静，不觉鸟声喧。
春园:山泉两处晚，花柳一园春。还持千日醉，共作百年人。
扶风昼届离京浸远:帝里金茎去，扶风石柱来。山川殊未已，行路方悠哉。
河阳桥代窦郎中佳人答杨中舍:披风听鸟长河路，临津织女遥相妒。判知秋夕带啼还，那及春朝携手度。
晦日宴高氏林亭同用华字:上序披林馆，中京视物华。竹窗低露叶，梅径起风花。景落春台雾，池侵旧渚沙。绮筵歌吹晚，幕雨泛香车。
云:大梁白云起，氛氲殊未歇。锦文触石来，盖影凌天发。烟煴万年树，掩映三秋月。会入大风歌，从龙赴圆阙。
宝剑篇:吴山开，越溪涸，三金合冶成宝锷。淬绿水，鉴红云，五彩焰起光氛氲。背上铭为万年字，胸前点作七星文。龟甲参差白虹色，辘轳宛转黄金饰。骇犀中断宁方利，骏马群騑未拟直。风霜凛凛匣上清，精气遥遥斗间明。避灾朝穿晋帝屋，逃乱夜入楚王城。一朝运偶逢大仙，虎吼龙鸣腾上天。东皇提升紫微座，西皇佩上赤城田。承平久息干戈事，侥幸得充文武备。除灾避患宜君王，益寿延龄后天地。
中宗降诞日长宁公主满月侍宴应制:神龙见像日，仙凤养雏年。大火乘天正，明珠对月圆。作新金箧里，歌奏玉筐前。今日宜孙庆，还参祝寿篇。
侍宴长宁公主东庄应制:别业临青甸，鸣鸾降紫霄。长筵鹓鹭集，仙管凤皇调。树接南山近，烟含北渚遥。承恩咸已醉，恋赏未还镳。
立春日侍宴内殿出剪彩花应制:早闻年欲至，剪彩学芳辰。缀绿奇能似，裁红巧逼真。花从箧里发，叶向手中春。不与时光竞，何名天上人。
奉和人日清晖阁宴群臣遇雪应制:三阳偏胜节，七日最灵辰。行庆传芳蚁，升高缀彩人。阶前蓂候月，楼上雪惊春。今日衔天造，还疑上汉津。
春日侍宴幸芙蓉园应制:年光竹里遍，春色杏间遥。烟气笼青阁，流文荡画桥。飞花随蝶舞，艳曲伴莺娇。今日陪欢豫，还疑陟紫霄。
奉和七夕两仪殿会宴应制:灵匹三秋会，仙期七夕过。查来人泛海，桥渡鹊填河。帝缕升银阁，天机罢玉梭。谁言七襄咏，重入五弦歌。
奉和九月九日登慈恩寺浮图应制:瑞塔千寻起，仙舆九日来。萸房陈宝席，菊蕊散花台。御气鹏霄近，升高凤野开。天歌将梵乐，空里共裴回。
幸白鹿观应制:驻跸三天路，回旃万仞谿。真庭群帝飨，洞府百灵栖。玉酒仙垆酿，金方暗壁题。伫看青鸟入，还陟紫云梯。
同赋山居七夕:明月青山夜，高天白露秋。花庭开粉席，云岫敞针楼。石类支机影，池似泛槎流。暂惊河女鹊，终狎野人鸥。
和周记室从驾晓发合璧宫:濯龙春苑曙，翠凤晓旗舒。野色开烟后，山光澹月馀。风长笳烟咽，川迥骑行疏。珠履陪仙驾，金声振属车。
和杜侍御太清台宿直旦有怀:貂冠朝彩振，乌署晓光分。欲啸迁乔侣，先飞掷地文。庭虚麦雨润，林静蕙风薰。嵇驾终难仰，梁凫且自群。
九日应制得欢字:令节三秋晚，重阳九日欢。仙杯还泛菊，宝馔且调兰。御气云霄近，乘高宇宙宽。今朝万寿引，宜向曲中弹。
三月奉教作:银井桐花发，金堂草色齐。韶光爱日宇，淑气满风蹊。蝶影将花乱，虹文向水低。芳春随意晚，佳赏日无暌。
五月奉教作:绿树炎氛满，朱楼夏景长。池含冻雨气，山映火云光。果院新樱熟，花庭曙槿芳。欲逃三伏暑，还泛十旬觞。
日:旦出扶桑路，遥升若木枝。云间五色满，霞际九光披。东陆苍龙驾，南郊赤羽驰。倾心比葵藿，朝夕奉光曦。
星:蜀郡灵槎转，丰城宝剑新。将军临北塞，天子入西秦。未作三台辅，宁为五老臣。今宵颍川曲，谁识聚贤人。
风:落日生蘋末，摇扬遍远林。带花疑凤舞，向竹似龙吟。月动临秋扇，松清入夜琴。若至兰台下，还拂楚王襟。
云:英英大梁国，郁郁秘书台。碧落从龙起，青山触石来。官名光邃古，盖影耿轻埃。飞感高歌发，威加四海回。
露:滴沥明花苑，葳蕤泫竹丛。玉垂丹棘上，珠湛绿荷中。夜警千年鹤，朝零七月风。愿凝仙掌内，长奉未央宫。
雪:瑞雪惊千里，同云暗九霄。地疑明月夜，山似白云朝。逐舞花光动，临歌扇影飘。大周天阙路，今日海神朝。
山:地镇标神秀，峨眉上翠氛。泉飞一道带，峰出半天云。古壁丹青色，新花绮绣纹。已开封禅所，希谒圣明君。
野:凤出秦郊迥，鹑飞楚塞空。苍梧云影去，涿鹿雾光通。草暗少原绿，花明入蜀红。谁言版筑士，犹处傅岩中。
田:贡禹怀书日，张衡作赋辰。杏花开凤轸，菖叶布龙鳞。瑞麦两岐秀，嘉禾同颖新。宁知帝王力，击壤自安贫。
道:铜驼分巩洛，剑阁低临邛。紫徼三千里，青楼十二重。玉关尘似雪，金穴马如龙。今日中衢上，尧尊更可逢。
江:日夕三江望，灵潮万里回。霞津锦浪云，月浦练花开。湍似黄牛去，涛从白马来。英灵已杰出，谁识卿云才。
河:源出昆仑中，长波接汉空。桃花来马颊，竹箭入龙宫。德水千年变，荣光五色通。若披兰叶检，□□□□□。
门:奕奕彤闱下，煌煌紫禁隈。阿房万户列，阊阖九重开。疏广遗荣去，于公待驷来。讵知金马侧，方朔有奇才。
市:闤闠开三市，旗亭起百寻。渐离初击筑，司马正弹琴。细柳龙鳞映，长槐兔月阴。徒知观卫玉，讵肯挂秦巾。
史:马记天官设，班图地里新。善谈方亹亹，青简见彬彬。方朔初闻汉，荆轲昔向秦。正辞堪载笔，终冀作良臣。
赋:布义孙卿子，登高楚屈平。铜台初下笔，乐观正飞缨。乍有凌云势，时闻掷地声。造端长体物，无复大夫名。
书:削简龙文见，临池鸟迹舒。河图八卦出，洛范九畴初。垂露春光满，崩云骨气馀。请君看入木，一寸乃非虚。
檄:羽檄本宣明，由来□木声。联翩至汉国，迢递入燕营。毛义持书去，张仪韫璧行。曹风虽觉愈，陈草始知名。
纸:妙迹蔡侯施，芳名左伯驰。云飞锦绮落，花发缥红披。舒卷随幽显，廉方合轨仪。莫惊反掌字，当取葛洪规。
笔:握管门庭侧，含毫山水隈。霜辉简上发，锦字梦中开。鹦鹉摛文至，麒麟绝句来。何当遇良史，左右振奇才。
剑:我有昆吾剑，求趋夫子庭。白虹时切玉，紫气夜干星。锷上芙蓉动，匣中霜雪明。倚天持报国，画地取雄名。
刀:列辟鸣鸾至，惟良佩犊旋。带环疑写月，引鉴似含泉。入梦华梁上，含锋彩笔前。莫惊一百炼，特拟定三边。
旗:桂影承宵月，虹辉接曙云。纵横齐八阵，舒卷引三军。日薄蛟龙影，风翻鸟隼文。谁知怀勇志，蟠地几缤纷。
戈:富父舂喉日，殷辛漂杵年。晓霜含白刃，落影驻雕鋋。夕摈金门侧，朝提玉塞前。愿随龙影度，横□阵云边。
鼓:舜日谐鼗响，尧年韵土声。向楼疑吹击，震谷似雷惊。仙鹤排门起，灵鼍带水鸣。乐云行已奏，礼曰冀相成。
琵琶:朱丝闻岱谷，铄质本多端。半月分弦出，丛花拂面安。将军曾制曲，司马屡陪观。本是胡中乐，希君马上弹。
箫:虞舜调清管，王褒赋雅音。参差横凤翼，搜索动人心。□□□□□，□□□□□。□□□□□，□□□□□。
歌:汉帝临汾水，周仙去洛滨。郢中吟白雪，梁上绕飞尘。响发行云驻，声随子夜新。愿君听扣角，当自识贤臣。
珠:灿烂金舆侧，玲珑玉殿隈。昆池明月满，合浦夜光回。彩逐灵蛇转，形随舞凤来。甘泉宫起罢，花媚望风台。
钱:汉日五铢建，姬年九府流。天龙带泉宝，地马列金沟。赵壹囊初乏，何曾箸欲收。金门应入论，玉井冀来求。
锦:汉使巾车远，河阳步障陈。云浮仙石日，霞满蜀江春。机迥回文巧，绅兼束发新。若逢楚王贵，不作夜行人。
罗:妙舞随裙动，行歌入扇清。莲花依帐发，秋月鉴帷明。云薄衣初卷，蝉飞翼转轻。若珍三代服，同擅绮纨名。
布:御绩创羲黄，缁冠表素王。瀑飞临碧海，火浣擅炎方。孙被登三相，刘衣阐四方。伫因舂斗粟，来晓棣华芳。
车:天子驭金根，蒲轮辟四门。五神趋雪至，双毂似雷奔。丹凤栖金辖，非熊载宝轩。无阶忝虚左，珠乘奉王言。
床:传闻有象床，畴昔献君王。玳瑁千金起，珊瑚七宝妆。桂筵含柏馥，兰席拂沉香。愿奉罗帷夜，长乘秋月光。
席:辟席承宣父，重筵揖戴公。桂香浮半月，兰气袭回风。舞拂丹霞上，歌清白雪中。伫将文绮色，舒卷帝王宫。
帷:久闭先生户，高褰太守车。罗将翡翠合，锦逐凤皇舒。明月弹琴夜，清风入幌初。方知决胜策，黄石受兵书。
屏:洞彻琉璃蔽，威纡屈膝回。锦中云母列，霞上织成开。山水含春动，神仙倒景来。修身兼竭节，谁识作铭才。
鉴:明鉴掩尘埃，含情照魏台。日中乌鹊至，花里凤凰来。玉彩疑冰彻，金辉似月开。方知乐彦辅，自有鉴人才。
扇:翟羽旧传名，蒲葵价不轻。花芳不满面，罗薄讵障声。御热含风细，临秋带月明。同心如可赠，持表合欢情。
烛:兔月清光隐，龙盘画烛新。三星花入夜，四序玉调晨。浮炷依罗幌，吹香匝绮茵。若逢燕国相，持用举贤人。
藤:吐吐依松磴，舒苗长石台。神农尝药罢，质子寄书来。色映蒲萄架，花分竹叶杯。金堤不见识，玉润几重开。
萱:屣步寻芳草，忘忧自结丛。黄英开养性，绿叶正依笼。色湛仙人露，香传少女风。还依北堂下，曹植动文雄。
茅:楚甸供王日，衡阳入贡年。麏包青野外，鸱啸绮楹前。尧帝成茨罢，殷汤祭雨旋。方期大君锡，不惧小巫捐。
荷:新溜满澄陂，圆荷影若规。风来香气远，日落盖阴移。鱼戏排缃叶，龟浮见绿池。魏朝难接采，楚服但同披。
菱:钜野韶光暮，东平春溜通。影摇江浦月，香引棹歌风。日色翻池上，潭花发镜中。五湖多赏乐，千里望难穷。
瓜:欲识东陵味，青门五色瓜。龙蹄远珠履，女臂动金花。六子方呈瑞，三仙实可嘉。终朝奉絺绤，谒帝伫非赊。
梨:擅美玄光侧，传芳瀚海中。凤文疏象郁，花影丽新丰。色对瑶池紫，甘依大谷红。若令逢汉主，还冀识张公。
橘:万里盘根植，千秋布叶繁。既荣潘子赋，方重陆生言。玉花含霜动，金衣逐吹翻。愿辞湘水曲，长茂上林园。
凤:有鸟居丹穴，其名曰凤凰。九苞应灵瑞，五色成文章。屡向秦楼侧，频过洛水阳。鸣岐今日见，阿阁伫来翔。
莺:芳树杂花红，群莺乱晓空。声分折杨吹，娇韵落梅风。写啭清弦里，迁乔暗木中。友生若可冀，幽谷响还通。
燕:天女伺辰至，玄衣澹碧空。差池沐时雨，颉颃舞春风。相贺雕阑侧，双飞翠幕中。勿惊留爪去，犹冀误吴宫。
龙:衔烛耀幽都，含章拟凤雏。西秦饮渭水，东洛荐河图。带火移星陆，升云出鼎湖。希逢圣人步，庭阙正晨趋。
麟:汉祀应祥开，鲁郊西狩回。奇音中钟吕，成角喻英才。画像临仙阁，藏书入帝台。若惊能吐浦，为待凤凰来。
象:郁林开郡毕，维扬作贡初。万推方演梦，惠子正焚书。执燧奔吴战，量舟入魏墟。六牙行致远，千叶奉高居。
牛:齐歌初入相，燕阵早横功。欲向桃林下，先过梓树下。在吴频喘月，奔梦屡惊风。不用五丁士，如何九折通。
豹:车法肇宗周，鼷文阐大猷。还将君子变，来蕴太公筹。委质超羊鞟，飞名列虎侯。若令逢雨露，长隐南山幽。
鹿:涿鹿闻中冀，秦原辟帝畿。柰花开旧苑，萍叶蔼前诗。道士乘仙日，先生折角时。方怀丈夫志，抗首别心期。
兔:上蔡应初击，平风远不稀。目随槐叶长，形逐桂条飞。汉月澄秋色，梁园映雪辉。唯当感纯孝，郛郭引兵威。
奉和拜洛应制:七萃銮舆动，千年瑞检开。文如龟负出，图似凤衔来。殷荐三神享，明禋万国陪。周旗黄鸟集，汉幄紫云回。日暮钩陈转，清歌上帝台。
奉和幸长安故城未央宫应制:旧宫贤相筑，新苑圣君来。运改城隍变，年深栋宇摧。后池无复水，前殿久成灰。莫辨祈风观，空传承露杯。宸心千载合，睿律九韵开。今日联章处，犹疑上柏台。
奉和天枢成宴夷夏群僚应制:辙迹光西崦，勋庸纪北燕。何如万方会，颂德九门前。灼灼临黄道，迢迢入紫烟。仙盘正下露，高柱欲承天。山类丛云起，珠疑大火悬。声流尘作劫，业固海成田。帝泽倾尧酒，宸歌掩舜弦。欣逢下生日，还睹上皇年。
饯薛大夫护边:荒隅时未通，副相下临戎。授律星芒动，分兵月晕空。犀皮拥青橐，象齿饰雕弓。决胜三河勇，长驱六郡雄。登山窥代北，屈指计辽东。伫见燕然上，抽毫颂武功。
送骆奉礼从军:玉塞边烽举，金坛庙略申。羽书资锐笔，戎幕引英宾。剑动三军气，衣飘万里尘。琴尊留别赏，风景惜离晨。笛梅含晚吹，营柳带馀春。希君勒石返，歌舞入城闉。
奉和杜员外扈从教阅:杪冬岩杀气，穷纪送颓光。薄狩三农隙，大阅五戎场。菜田初起烧，兰野正开防。夹岸虹旗转，分朋兽罟张。燕弧带晓月，吴剑动秋霜。原启前禽路，山萦后骑行。云区坠日羽，星苑毙天狼。礼振军容肃，威宣武节扬。神心体殷祝，灵兆叶姬祥。幸陪仙驾末，欣采翰林芳。
风:解落三秋叶，能开二月花。过江千尺浪，入竹万竿斜。
上清晖閤遇雪:千钟圣酒御筵披，六出祥英乱绕枝。即此神仙对琼圃，何须辙迹向瑶池。
南海乱石山作:涨海积稽天，群山高嶪地。相传称乱石，图典失其事。悬危悉可惊，大小都不类。乍将云岛极，还与星河次。上耸忽如飞，下临仍欲坠。朝暾赩丹紫，夜魄炯青翠。穹崇雾雨蓄，幽隐灵仙閟。万寻挂鹤巢，千丈垂猿臂。昔去景风涉，今来姑洗至。观此得咏歌，长时想精异。
蓬莱三殿侍宴奉敕咏终南山应制:北斗挂城边，南山倚殿前。云标金阙迥，树杪玉堂悬。半岭通佳气，中峰绕瑞烟。小臣持献寿，长此戴尧天。
夏日过郑七山斋:共有樽中好，言寻谷口来。薜萝山径入，荷芰水亭开。日气含残雨，云阴送晚雷。洛阳钟鼓至，车马系迟回。
送崔融:君王行出将，书记远从征。祖帐连河阙，军麾动洛城。旌旃朝朔气，茄吹夜边声。坐觉烟尘扫，秋风古北平。
七夕:白露含明月，青霞断绛河。天街七襄转，阁道二神过。袨服锵环珮，香筵拂绮罗。年年今夜尽，机杼别情多。
守岁侍宴应制:季冬除夜接新年，帝子王孙捧御筵。宫阙星河低拂树，殿廷灯烛上薰天。弹弦奏节梅风入，对局探钩柏酒传。欲向正元歌万寿，暂留欢赏寄春前。
大酺:昆陵震泽九州通，士女欢娱万国同。伐鼓撞钟惊海上，新妆袨服照江东。梅花落处疑残雪，柳叶开时任好风。火德云官逢道泰，天长地久属年丰。
泛舟送郑卿入京:帝坐蓬莱殿，恩追社稷臣。长安遥向日，宗伯正乘春。相宅开基地，倾都送别人。行舟萦渌水，列戟满红尘。酒助欢娱洽，风催景气新。此时光乃命，谁为惜无津。
度石门山:石门千仞断，迸水落遥空。道束悬崖半，桥欹绝涧中。仰攀人屡息，直下骑才通。泥拥奔蛇径，云埋伏兽丛。星躔牛斗北，地脉象牙东。开塞随行变，高深触望同。江声连骤雨，日气抱残虹。未改朱明律，先含白露风。坚贞深不惮，险涩谅难穷。有异登临赏，徒为造化功。
赠苏绾书记:知君书记本翩翩，为许从戎赴朔边。红粉楼中应计日，燕支山下莫经年。
三妇艳:大妇裁纨素，中妇弄明珰。小妇多姿态，登楼红粉妆。丈人且安坐，初日渐流光。
咏星:历历东井舍，昭昭右掖垣。云际龙文出，池中鸟色翻。流辉下月路，坠影入河源。方知颍川集，别有太丘门。
咏雪:天山飞雪度，言是浇花朝。惜哉不我与，萧索从风飘。鲜洁凌纨素，纷糅下枝条。良时竟何在，坐见容华销。
咏露:夜色凝仙掌，晨甘下帝庭。不觉九秋至，远向三危零。芦渚花初白，葵园叶尚清。晞阳一洒惠，方愿益沧溟。
春日洛阳城侍宴:南山开宝历，北渚对芳蹊。的历风梅度，参差露草低。尧樽临上席，舜乐下前溪。任重由来醉，乘酣志转迷。
奉和御制璟与张说源乾曜同日上官命宴都堂赐诗应制:丞相邦之重，非贤谅不居。老臣慵且惫，何德以当诸。厚秩先为忝，崇班复此除。太常陈礼乐，中掖降簪裾。圣酒山河润，仙文象纬舒。冒恩怀宠锡，陈力省空虚。郭隗惭无骏，冯谖愧有鱼。不知周勃者，荣幸定何如。
蒲津迎驾:回銮下蒲坂，飞旆指秦京。洛上黄云送，关中紫气迎。霞朝看马色，月晓听鸡鸣。防拒连山险，长桥压水平。省方知化洽，察俗觉时清。天下长无事，空馀襟带名。
送苏尚书赴益州:我望风烟接，君行霰雪飞。园亭若有送，杨柳最依依。卷六十五
咏井:玲珑映玉槛，澄澈泻银床。流声集孔雀，带影出羵羊。桐落秋蛙散，桃舒春锦芳。帝力终何有，机心庶此忘。
奉和受图温洛应制:绿绮膺河检，清坛俯洛滨。天旋俄制跸，孝享属严禋。陟配光三祖，怀柔洎百神。雾开中道日，雪敛属车尘。预奉咸英奏，长歌亿万春。
塞上:塞外虏尘飞，频年出武威。死生随玉剑，辛苦向金微。久戍人将老，长征马不肥。仍闻酒泉郡，已合数重围。
春江曲:江水春沉沉，上有双竹林。竹叶坏水色，郎亦坏人心。
子夜四时歌六首。春歌:陌头杨柳枝，已被春风吹。妾心正断绝，君怀那得知。青楼含日光，绿池起风色。赠子同心花，殷勤此何极。
子夜四时歌六首。秋歌:邀欢空伫立，望美频回顾。何时复采菱，江中密相遇。辟恶茱萸囊，延年菊花酒。与子结绸缪，丹心此何有。
子夜四时歌六首。冬歌:北极严气升，南至温风谢。调丝竞短歌，拂枕怜长夜。帷横双翡翠，被卷两鸳鸯。婉态不自得，宛转君王床。
萤:秋风凛凛月依依，飞过高梧影里时。暗处若教同众类，世间争得有人知。
云:聚散虚空去复还，野人闲处倚筇看。不知身是无根物，蔽月遮星作万端。
惜花:艳拂衣襟蕊拂杯，绕枝闲共蝶徘徊。春风满目还惆怅，半欲离披半未开。
莲花:脸腻香薰似有情，世间何物比轻盈。湘妃雨后来池看，碧玉盘中弄水晶。卷六十七
和宋之问下山歌:日云暮兮下嵩山，路连绵兮树石间。出谷口兮见明月，心裴回兮不能还。
祭汾阴乐章:蠲我渐饎，洁我膋芗。有豆孔硕，为羞既臧。至诚无昧，精意惟芳。神其醉止，欣欣乐康。
祭汾阴乐章:乐奏云阕，礼章载虔。禋宗于地，昭假于天。惟馨荐矣，既醉歆焉。神之降福，永永万年。
祭汾阴乐章:维岁之吉，维辰之良。圣君绂冕，肃事坛场。大礼已备，大乐斯张。神其醉止，降福无疆。
从军行:穹庐杂种乱金方，武将神兵下玉堂。天子旌旗过细柳，匈奴运数尽枯杨。关头落月横西岭，塞下凝云断北荒。漠漠边尘飞众鸟，昏昏朔气聚群羊。依稀蜀杖迷新竹，仿佛胡床识故桑。临海旧来闻骠骑，寻河本自有中郎。坐看战壁为平土，近待军营作破羌。
咏宝剑:宝剑出昆吾，龟龙夹采珠。五精初献术，千户竞沦都。匣气冲牛斗，山形转辘轳。欲知天下贵，持此问风胡。
吴中好风景:洛渚问吴潮，吴门想洛桥。夕烟杨柳岸，春水木兰桡。城邑高楼近，星辰北斗遥。无因生羽翼，轻举托还飙。
户部尚书崔公挽歌:八座图书委，三台章奏盈。举杯常有劝，曳履忽无声。市若荆州罢，池如薛县平。空馀济南剑，天子署高名。
侍从途中口号应制:疵贱出山东，忠贞任土风。因敷河朔藻，得奉洛阳宫。一顾侍御史，再顾给事中。常愿粉肌骨，特答造化功。
三日曲水侍宴应制:三月重三日，千春续万春。圣泽如东海，天文似北辰。荷叶珠盘净，莲花宝盖新。陛下制万国，臣作水心人。
奉和九日幸临渭亭，登高应制得筵字:九九侍神仙，高高坐半天。文章二曜动，气色五星连。簪绂趋皇极，笙歌接御筵。愿因茱菊酒，相守百千年。
奉和圣制春日幸望春宫应制:句芒人面乘两龙，道是春神卫九重。彩胜年年逢七日，酴醿岁岁满千钟。宫梅间雪祥光遍，城柳含烟淑气浓。醉倒君前情未尽，原因歌舞自为容。主
夜宴安乐公主新宅:凤凰鸣舞乐昌年，蜡炬开花夜管弦。半醉徐击珊瑚树，已闻钟漏晓声传。
明月歌:梅花雪白柳叶黄，云雾四起月苍苍。箭水泠泠刻漏长。挥玉指，拂罗裳，为君一奏楚明光。
采莲女:采莲女，采莲舟，春日春江碧水流。莲衣承玉钏，莲刺罥银钩。薄暮敛容歌一曲，氛氲香气满汀洲。
奉和登骊山应制:龙行踏绛气，天半语相闻。混沌疑初判，洪荒若始分。
早朝:震维芳月季，宸极众星尊。珮玉朝三陛，鸣珂度九门。挈壶分早漏，伏槛耀初暾。北倚苍龙阙，西临紫凤垣。词庭草欲奏，温室树无言。鳞翰空为忝，长怀圣主恩。
奉和人日宴大明宫恩赐彩缕人胜应制:鸾凤旌旗拂晓陈，鱼龙角牴大明辰。青韶既肇人为日，绮胜初成日作人。圣藻凌云裁柏赋，仙歌促宴摘梅春。垂旒一庆宜年酒，朝野俱欢荐寿新。
奉和幸安乐公主山庄应制:银河南渚帝城隅，帝辇平明出九衢。刻凤蟠螭凌桂邸，穿池叠石写蓬壶。琼箫暂下钧天乐，绮缀长悬明月珠。仙榜承恩争既醉，方知朝野更欢娱。
夜宴安乐公主宅:主第新成银作榜，宾筵广宴玉为楼。壶觞既卜仙人夜，歌舞宜停织女秋。
奉和初春幸太平公主南庄应制:沁园佳丽夺蓬瀛，翠壁红泉绕上京。二圣忽从鸾殿幸，双仙正下凤楼迎。花含步辇空间出，树杂帷宫画里行。无路乘槎窥汉渚，徒知访卜就君平。
侍宴长宁公主东庄应制:凤楼纡睿幸，龙舸畅宸襟。歌舞平阳第，园亭沁水林。山花添圣酒，涧竹绕熏琴。愿奉瑶池驾，千春侍德音。
奉和幸望春宫送朔方军大总管张仁亶:地限骄南牧，天临饯北征。解衣延宠命，横剑总威名。豹略恭宸旨，雄文动睿情。坐观膜拜入，朝夕受降城。
人日宴大明宫恩赐彩缕人胜应制:朱城待凤韶年至，碧殿疏龙淑气来。宝帐金屏人已帖，图花学鸟胜初裁。林香近接宜春苑，山翠遥添献寿杯。向夕凭高风景丽，天文垂耀象昭回。
奉和春日幸望春宫应制:玉辇金舆天上来，花园四望锦屏开。轻丝半拂朱门柳，细缬全披画阁梅。舞蝶飞行飘御席，歌莺度曲绕仙杯。圣词今日光辉满，汉主秋风莫道才。
侍宴安乐公主新宅应制:银河半倚凤凰台，玉酒相传鹦鹉杯。若见君平须借问，仙槎一去几时来。
饯唐永昌赴任东都:闻道飞凫向洛阳，翩翩矫翮度文昌。因声寄意三花树，少室岩前几过香。
奉和七夕宴两仪殿应制:秋吹过双阙，星仙动二灵。更深移月镜，河浅度云輧。殿上呼方朔，人间失武丁。天文兹夜里，光映紫微庭。
闰九月九日幸总持寺登浮图应制:重阳登闰序，上界叶时巡。驻辇天花落，开筵妓乐陈。城端刹柱见，云表露盘新。临睨光辉满，飞文动睿神。
人日玩雪应制:胜日登临云叶起，芳风摇荡雪花飞。呈晖幸得承金镜，飏彩还将奉玉衣。
夜宴安乐公主新宅:层轩洞户旦新披，度曲飞觞夜不疲。绮缀玲珑河色晓，珠帘隐映月华窥。
奉和圣制幸韦嗣立山庄:非吏非隐晋尚书，一丘一壑降乘舆。天藻缘情两曜合，山卮献寿万年馀。
饯唐永昌:始见郎官拜洛阳，旋闻近侍发雕章。绪言已勖期年政，绮字当生满路光。
晦日重宴:凤苑先吹晚，龙楼夕照披。陈遵已投辖，山公正坐池。落日催金奏，飞霞送玉卮。此时陪绮席，不醉欲何为。
晦日宴高氏林亭:胜地临鸡浦，高会偶龙池。御柳惊春色，仙筇掩月华。门邀千里驭，杯泛九光霞。日落山亭晚，雷送七香车。
晦日重宴:年华蔼芳隰，春溜满新池。促赏依三友，延欢寄一卮。鸟声随管变，花影逐风移。行乐方无极，淹留惜晚曦。
晦日重宴:忽闻莺响谷，于此命相知。正开彭泽酒，来向高阳池。柳叶风前弱，梅花影处危。赏洽林亭晚，落照下参差。
晦日宴高氏林亭:
上元夜效小庾体:今夜可怜春，河桥多丽人。宝马金为络，香车玉作轮。连手窥潘掾，分头看洛神。重城自不掩，出向小平津。
晦日宴高氏林亭:砌蓂收晦魄，津柳竞年华。既狎忘筌友，方淹投辖车。绮筵回舞雪，琼醑泛流霞。云低上天晚，丝雨带风斜。
立春日侍宴内出剪彩花应制:晓入宜春苑，秾芳吐禁中。剪刀因裂素，妆粉为开红。彩异惊流雪，香饶点便风。裁成识天意，万物与花同。
奉和圣制人日清晖阁宴群臣遇雪应制:楼观空烟里，初年瑞雪过。苑花齐玉树，池水作银河。七日祥图启，千春御赏多。轻飞传彩胜，天上奉薰歌。
奉和七夕宴两仪殿应制:灵媛乘秋发，仙装警夜催。月光窥欲渡，河色辨应来。机石天文写，针楼御赏开。窃观栖鸟至，疑向鹊桥回。
幸白鹿观应制:碧虚清吹下，蔼蔼入仙宫。松磴攀云绝，花源接涧空。受符邀羽使，传诀注香童。讵似闲居日，徒闻有顺风。
饯荆州崔司马:茂礼雕龙昔，香名展骥初。水连南海涨，星拱北辰居。稍发仙人履，将题别驾舆。明年征拜入，荆玉不藏诸。
故右散骑常侍舒国公褚公挽词:阳翟疏丰构，临平演庆源。学筵尊授几，儒服宠乘轩。审谕留中密，开陈与上言。徂晖一不借，空有赐东园。
人日重宴大明宫恩赐彩缕人胜应制:疏龙磴道切昭回，建凤旗门绕帝台。七叶仙蓂依月吐，千株御柳拂烟开。初年竞贴宜春胜，长命先浮献寿杯。是日皇灵知窃幸，群心就捧大明来。
赠彭州权别驾:双流脉脉锦城开，追饯年年往复回。只道歌谣迎半刺，徒闻礼数揖中台。黄莺急啭春风尽，斑马长嘶落景催。莫怆分飞岐路别，还当奏最掖垣来。
利州北佛龛前重于去岁题处作:重岩载看美，分塔起层标。蜀守经涂处，巴人作礼朝。地疑三界出，空是六尘销。卧石铺苍藓，行塍覆绿条。岁年书有记，非为学题桥。
闲园即事寄韦侍郎:结庐东城下，直望江南山。青霭远相接，白云来复还。拂筵红藓上，开幔绿条间。物应春偏好，情忘趣转闲。宪臣饶美度，联事惜徂颜。有酒空盈酌，高车不可攀。
奉和圣制过潼津关:在德何夷险，观风复往还。自能同善闭，中路可无关。
汾上惊秋:北风吹白云，万里渡河汾。心绪逢摇落，秋声不可闻。
咏死兔:兔子死兰弹，持来挂竹竿。试将明镜照，何异月中看。
龙池篇:灵沼萦回邸第前，浴日涵春写曙天。始见龙台升凤阙，应如霄汉起神泉。石匮渚傍还启圣，桃李初生更有仙。欲化帝图从此受，正同河变一千年。
龙池篇:龙池初出此龙山，常经此地谒龙颜。日日芙蓉生夏水，年年杨柳变春湾。尧坛宝匣馀烟雾，舜海渔舟尚往还。愿似飘飖五云影，从来从去九天关。
边词:五原春色旧来迟，二月垂杨未挂丝。即今河畔冰开日，正是长安花落时。
戏咏:有意嫌兵部，专心望考功。谁知脚蹭蹬，几落省墙东。
仪坤庙乐章。金奏:阴灵效祉，轩曜降精。祥符淑气，庆集柔明。瑶俎既列，雕桐发声。徽猷永远，比德皇英。
奉和送金城公主适西蕃应制:凤扆怜箫曲，鸾闺念掌珍。羌庭遥筑馆，庙策重和亲。星转银河夕，花移玉树春。圣心凄送远，留跸望征尘。
幸白鹿观应制:凤舆乘八景，龟箓向三仙。日月移平地，云霞缀小天。金童擎紫药，玉女献青莲。花洞留宸赏，还旗绕夕烟。
胡无人行:十月繁霜下，征人远凿空。云摇锦车节，海照角端弓。暗碛埋沙树，冲飙卷塞蓬。方随膜拜入，歌舞玉门中。
饯唐州高使君赴任:香萼媚红滋，垂条萦绿丝。情人拂瑶袂，共惜此芳时。骕骦已踯躅，鸟隼方葳蕤。跂予望太守，流润及京师。
送特进李峤入都袝庙:特进三公下，台臣百揆先。孝图开寝石，祠主卜牲筵。恩级青纶赐，徂装紫橐悬。绸缪金鼎席，宴饯玉潢川。北斗分征路，东山起赠篇。乐池歌绿藻，梁苑藉红荃。骑转商岩日，旌摇关塞烟。庙堂须鲠议，锦节伫来旋。
苑中遇雪应制:千钟圣酒御筵披，六出祥英乱绕枝。即此神仙对琼圃，何烦辙迹向瑶池。
夜宴安乐公主新宅应制:凤楼开阖引明光，花酎连添醉益香。欲知帝女薰天贵，金柯玉柱夜成行。
饯唐永昌:金溪碧水玉潭沙，凫舄翩翩弄日华。斗鸡香陌行春倦，为摘东园桃李花。
石淙:碧淀红涔崿嶂间，淙嵌洑岨洊成湾。琪树璿娟花未落，银芝窋咤露初还。八风行殿开仙榜，七景飞舆下石关。张茑席云平圃宴，焜煌金记蕴名山。
出石门:层岩远接天，绝岭上栖烟。松低轻盖偃，藤细弱丝悬。石明如挂镜，苔分似列钱。暂策为龙杖，何处得神仙。
从军行:平生一顾重，意气溢三军。野日分戈影，天星合剑文。弓弦抱汉月，马足践胡尘。不求生入塞，唯当死报君。
途中有怀:眷然怀楚奏，怅矣背秦关。涸鳞惊照辙，坠羽怯虚弯。素服三川化，乌裘十上还。莫言无皓齿，时俗薄朱颜。
冬日宴:二三物外友，一百杖头钱。赏洽袁公地，情披乐令天。促席鸾觞满，当炉兽炭然。何须攀桂树，逢此自留连。
咏美人在天津桥:美女出东邻，容与上天津。整衣香满路，移步袜生尘。水下看妆影，眉头画月新。寄言曹子建，个是洛川神。
赋得白云抱幽石:重岩抱危石，幽涧曳轻云。绕镇仙衣动，飘蓬羽盖分。锦色连花静，苔光带叶熏。讵知吴会影，长抱谷城文。
咏水:列名通地纪，疏派合天津。波随月色净，态逐桃花春。照霞如隐石，映柳似沉鳞。终当挹上善，属意澹交人。
咏雪:龙云玉叶上，鹤雪瑞花新。影乱铜乌吹，光销玉马津。含辉明素篆，隐迹表祥轮。幽兰不可俪，徒自绕阳春。
咏云酒:朔空曾纪历，带地旧疏泉。色泛临砀瑞，香流赴蜀仙。款交欣散玉，洽友悦沉钱。无复中山赏，空吟吴会篇。
尘灰:洛川流雅韵，秦道擅苛威。听歌梁上动，应律管中飞。光飘神女袜，影落羽人衣。愿言心未翳，终冀效轻微。
秋晨同淄川毛司马秋九咏。秋风:紫陌炎氛歇，青蘋晚吹浮。乱竹摇疏影，萦池织细流。飘香曳舞袖，带粉泛妆楼。不分君恩绝，纨扇曲中秋。
称心寺:征帆恣远寻，逶迤过称心。凝滞蘅灌岸，沿洄楂柚林。穿溆不厌曲，舣潭惟爱深。为乐凡几许，听取舟中琴。
和李明府:传闻叶悬履，飞向洛阳城。驰道临层掖，津门对小平。霞残疑制锦，云度似飘缨。藻掞潘江澈，尘虚范甑清。讵怜冲斗气，犹向匣中鸣。
远使海曲春夜多怀:长啸三春晚，端居百虑盈。未安胡蝶梦，遽切鲁禽情。别岛连寰海，离魂断戍城。流星疑伴使，低月似依营。怀禄宁期达，牵时匪徇名。艰虞行已远，时迹自相惊。
边城落日:紫塞流沙北，黄图灞水东。一朝辞俎豆，万里逐沙蓬。候月恒持满，寻源屡凿空。野昏边气合，烽迥戍烟通。膂力风尘倦，疆场岁月穷。河流控积石，山路远崆峒。壮志凌苍兕，精诚贯白虹。君恩如可报，龙剑有雌雄。
咏镜:写月无芳桂，照日有花菱。不持光谢水，翻将影学冰。
挑灯杖:禀质非贪热，焦心岂惮熬。终知不自润，何处用脂膏。
咏尘:凌波起罗袜，含风染素衣。别有知音调，闻歌应自飞。
奉和宴小山池赋得溪字应制:年光开碧沼，云色敛青溪。冻解鱼方戏，风暄鸟欲啼。岩泉飞野鹤，石镜舞山鸡。柳发龙鳞出，松新麈尾齐。九韶从此验，三月定应迷。
奉和过梁王宅即目应制:岩居多水石，野宅满风烟。本谓开三径，俄欣降九天。穿林移步辇，拂岸转行旃。凤竹初垂箨，龟河未吐莲。愿持山作寿，恒用劫为年。
泛舟侍宴应制:平明出御沟，解缆坐回舟。绿水澄明月，红罗结绮楼。弦歌争浦入，冠盖逐川流。白鱼臣作伴，相对舞王舟。
太平公主山亭侍宴:淮南有小山，嬴女隐其间。折桂芙蓉浦，吹箫明月湾。扇掩将雏曲，钗承堕马鬟。欢情本无限，莫掩洛城关。
送道士入天台:洛阳陌上多离别，蓬莱山下足波潮。碧海桑田何处在，笙歌一听一遥遥。
咏云:瑞云千里映，祥辉四望新。随风乱鸟翅，泛水结鱼鳞。布叶疑临夏，开花讵待春。愿得承嘉景，无令掩桂轮。
下山逢故夫:妾身本薄命，轻弃城南隅。庭前厌芍药，山上采蘼芜。春风罥纨袖，零露湿罗襦。羞将憔悴日，提笼逢故夫。
巫山高:巫山十二峰，参差互隐见。浔阳几千里，周览忽已遍。想像神女姿，摘芳共珍荐。楚云何逶迤，红树日葱蒨。楚云没湘源，红树断荆门。郢路不可见，况复夜闻猿。
谒汉世祖庙:舂陵气初发，渐台首未传。列营百万众，持国十八年。运开朱旗后，道合赤符先。宛城剑鸣匣，昆阳镝应弦。犷兽血涂地，巨人声沸天。长驱过北赵，短兵出南燕。太守迎门外，王郎死道边。升坛九城陌，端拱千秋年。朝廷方雀跃，剑珮几联翩。至德刑四海，神仪翳九泉。宗子行旧邑，恭闻清庙篇。君容穆而圣，臣像俨犹贤。攒木承危柱，疏萝挂朽椽。祠庭巢鸟啄，祭器网虫缘。怀古江山在，惟新历数迁。空馀今夜月，长似旧时悬。
庆云章:昆仑元气，实生庆云。大人作矣，五色氤氲。昔在帝妫，南风既薰。丛芳烂熳，郁郁纷纷。旷矣千祀，庆云来止，玉叶金柯，祚我天子。非我天子，庆云谁昌。非我圣母，庆云谁光。庆云光矣，周道昌矣。九万八千，天授皇年。
蓟丘览古赠卢居士藏用七首。轩辕台:北登蓟丘望，求古轩辕台。应龙已不见，牧马空黄埃。尚想广成子，遗迹白云隈。
蓟丘览古赠卢居士藏用七首。乐生:王道已沦昧，战国竞贪兵。乐生何感激，仗义下齐城。雄图竟中夭，遗叹寄阿衡。
题居延古城赠乔十二知之:闻君东山意，宿昔紫芝荣。沧洲今何在，华发旅边城。还汉功既薄，逐胡策未行。徒嗟白日暮，坐对黄云生。桂枝芳欲晚，薏苡谤谁明。无为空自老，含叹负生平。
征东至淇门答宋十一参军之问:南星中大火，将子涉清淇。西林改微月，征旆空自持。碧潭去已远，瑶华折遗谁。若问辽阳戍，悠悠天际旗。
酬晖上人夏日林泉:闻道白云居，窈窕青莲宇。岩泉万丈流，树石千年古。林卧对轩窗，山阴满庭户。方释尘事劳，从君袭兰杜。
送别出塞:平生闻高义，书剑百夫雄。言登青云去，非此白头翁。胡兵屯塞下，汉骑属云中。君为白马将，腰佩騂角弓。单于不敢射，天子伫深功。蜀山余方隐，良会何时同。
送魏兵曹使巂州得登字:阳山淫雾雨，之子慎攀登。羌笮多珍宝，人言有爱憎。欲酬明主惠，当尽使臣能。勿以王阳道，迢递畏崚。。
春日登金华观:白玉仙台古，丹丘别望遥。山川乱云日，楼榭入烟霄。鹤舞千年树，虹飞百尺桥。还疑赤松子，天路坐相邀。
魏氏园林人赋一物得秋亭萱草:昔时幽径里，荣耀杂春丛。今来玉墀上，销歇畏秋风。细叶犹含绿，鲜花未吐红。忘忧谁见赏，空此北堂中。
和陆明府赠将军重出塞:忽闻天上将，关塞重横行。始返楼兰国，还向朔方城。黄金装战马，白羽集神兵。星月开天阵，山川列地营。晚风吹画角，春色耀飞旌。宁知班定远，犹是一书生。
题祀山烽树赠乔十二侍御:汉庭荣巧宦，云阁薄边功。可怜骢马使，白首为谁雄。
古意题徐令壁:白云苍梧来，氛氲万里色。闻君太平世，栖泊灵台侧。
赠别冀侍御崔司议:有道君匡国，无闷余在林。白云峨眉上，岁晚来相寻。
唐封泰山乐章。太和:孝敬中发，和容外彰。腾华照宇，如升太阳。贞璧就奠，玄灵垂光。礼乐具举，济济洋洋。
唐封泰山乐章。肃和:奠祖配天，承天享帝。百灵咸秩，四海来祭。植我苍璧，布我玄制。华日裴回，神烟容裔。
唐封泰山乐章。寿和:烝烝我后，享献惟寅。躬酌郁鬯，跪奠明神。孝莫孝乎，配上帝亲。敬莫敬乎，教天下臣。
唐封泰山乐章。寿和:皇祖严配，配享皇天。皇皇降嘏，天子万年。
唐封泰山乐章。舒和:六钟翕协六变成，八佾徜徉八风生。乐九韶兮人神感，美七德兮天地清。
唐封泰山乐章。凯和:烈祖顺三灵，文宗威四海。黄钺诛群盗，朱旗扫多罪。戢兵天下安，约法人心改。大哉干羽意，常见风云在。
唐享太庙乐章。肃和:天子享孝，工歌溥将。射祼郁鬯，乃焚膋芗。臭以达旨，声以求阳。奉时烝尝，永代不忘。
唐享太庙乐章。文舞:圣谟九德，真言五千。庆集昌胄，符开帝先。高文杖钺，克配彼天。三宗握镜，六合涣然。帝其承祀，率礼罔愆。图书雾出，日月清悬。舞形德类，咏谂功传。黄龙蜿蟺，彩云蹁跹。五行气顺，八佾风宣。介此百禄，於皇万年。
唐享太庙乐章。光大舞:肃肃艺祖，滔滔浚源。有雄玉剑，作镇金门。玄王贻绪，后稷谋孙。肇禋九庙，四海来尊。
唐享太庙乐章。大政舞:於赫元命，权舆帝文。天齐八柱，地半三分。宗庙观德，笙镛乐勋。封唐之兆，成天下君。
唐享太庙乐章。大成舞:帝舞季历，龙圣生昌。后歌有蟜，胎炎孕黄。天地合德，日月齐光。肃雍孝享，祚我万方。
唐享太庙乐章。大明舞:赤精乱德，四海困穷。黄旗举义，三灵会同。早望春雨，云披大风。溥天来祭，高祖之功。
唐享太庙乐章。崇德舞:皇合一德，朝宗百神。削平天地，大拯生人。上帝配食，单于入臣。戎歌陈武，晔晔震震。
唐享太庙乐章。钧天舞:高皇迈道，端拱无为。化怀獯鬻，兵戢句骊。礼尊封禅，乐盘来仪。合位娲后，同称伏羲。
唐享太庙乐章。景云舞:景云霏烂，告我帝符。噫帝冲德，与天为徒。笙镛遥远，俎豆虚无。春秋孝献，回复此都。
唐享太庙乐章。福和:备礼用乐，崇亲致尊。诚通慈降，敬彻爱存。献怀称寿，啐感承恩。皇帝孝德，子孙千亿。大包天域，长亘不极。
唐享太庙乐章。舒和:六钟翕协六变成，八佾徜徉八风生。乐九韶兮人神感，美七德兮天地清。
奉和圣制赐诸州刺史应制以题坐右:文明遍禹迹，鳏寡达尧心。正在亲人守，能令王泽深。朝廷多秀士，熔炼比精金。犀节同分命，熊轩各外临。圣主赋新诗，穆若听薰琴。先言教为本，次言则是钦。三时农不夺，午夜犬无侵。愿使天宇内，品物遂浮沉。寄情群飞鹤，千里一扬音。共蹑华胥梦，龚黄安足寻。
送李侍郎迥秀薛长史季昶同赋得水字:汉郡接胡庭，幽并对烽垒。旌旗按部曲，文武惟卿士。薛公善筹画，李相威边鄙。中冀分两河，长城各万里。藉马黄花塞，蒐兵白狼水。胜敌在安人，为君汗青史。
送王光庭:同居洛阳陌，经日懒相求。及尔江湖去，言别怅悠悠。楚云眇羁翼，海月倦行舟。爱而不可见，徒嗟芳岁流。
寄姚司马:共君春种瓜，本期清夏暑。瓜成人已去，失望将谁语。裛露摘香园，感味怀心许。偶逢西风便，因之寄鄂渚。
过蜀道山:我行春三月，山中百花开。披林入峭蒨，攀登陟崔嵬。白云半峰起，清江出峡来。谁知高深意，缅邈心幽哉。
至尉氏:夕次阮公台，啸歌临爽垲。高名安足赖，故物今皆改。吾兄昔兹邑，遗爱称贤宰。桑中雉未飞，屋上乌犹在。途逢旧甿吏，城有同僚寀。望尘远见迎，拂馆来欣待。慈惠留千室，友于存四海。始知鲁卫间，优劣相悬倍。
襄州景空寺题融上人兰若:高名出汉阴，禅阁跨香岑。众山既围绕，长川复回临。云峰晓灵变，风木夜虚吟。碧湫龙池满，苍松虎径深。旧知青岩意，偏入杳冥心。何由侣飞锡，从此脱朝簪。
相州山池作:尝怀谢公咏，山水陶嘉月。及此年事衰，徒看众花发。观鱼乐何在，听鸟情都歇。星汉流不停，蓬莱去难越。邺中秋麦秀，淇上春云沿。日见尘物空，如何静心阙。
五君咏五首。魏齐公元忠:齐公生人表，迥天闻鹤唳。清论早揣摩，玄心晚超诣。入相廊庙静，出军沙漠霁。见深吕禄忧，举后陈平计。甘心除君恶，足以报先帝。
一柱观:旧说江陵观，初疑神化来。空山结云阁，绮靡随风回。奈何任一柱，斯焉容众材。奇功非长世，今馀草露台。
闻雨:多雨绝尘事，寥寥入太玄。城阴疏复合，檐滴断还连。念我劳造化，从来五十年。误将心徇物，近得还自然。闲居草木侍，虚室鬼神怜。有时进美酒，有时泛清弦。声真不世识，心醉岂言诠。
咏镜:宝镜如明月，出自秦宫样。隐起双蟠龙，衔珠俨相向。常恐君不察，匣中委清量。积翳掩菱花，虚心蔽尘状。倘蒙罗袖拂，光生玉台上。
咏瓢:美酒酌悬瓢，真淳好相映。蜗房卷堕首，鹤颈抽长柄。雅色素而黄，虚心轻且劲。岂无雕刻者，贵此成天性。
古泉驿:昔闻陈仲子，守义辞三公。身赁妻织屦，乐亦在其中。岂无穷贱苦，羞与倾巧同。长白临河上，於陵入济东。我行吊遗迹，感叹古泉空。
巡边在河北作:去年六月西河西，今年六月北河北。沙场碛路何为尔，重气轻生知许国。人生在世能几时，壮年征战发如丝。会待安边报明主，作颂封山也未迟。
奉和圣制赐王公千秋镜应制:宝镜颁神节，凝规写圣情。千秋题作字，长寿带为名。月向天边下，花从日里生。不承悬象意，谁辨照心明。
侍宴蘘荷亭应制:回銮青岳观，帐殿紫烟峰。仙路迎三鸟，云衢驻两龙。园林看化塔，坛墠识馀封。山外闻箫管，还如天上逢。
奉和圣制观拔河俗戏应制:今岁好拖钩，横街敞御楼。长绳系日住，贯索挽河流。斗力频催鼓，争都更上筹。春来百种戏，天意在宜秋。
奉和圣制途次陕州应制:周召尝分陕，诗书空复传。何如万乘眷，追赏二南篇。郡带洪河侧，宫临大道边。洛城将日近，佳气满山川。
奉和圣制温泉言志应制:温谷媚新丰，骊山横半空。汤池薰水殿，翠木暖烟宫。起疾逾仙药，无私合圣功。始知尧舜德，心与万人同。
凤楼寻胜地:西掖持醇酒，东山就白云。开轩绿池映，命席紫兰芬。舞度花为伴，莺来管作群。太平多乐事，春物共氛氲。
崔礼部园亭得深字:窈窕留清馆，虚徐步晚阴。水连伊阙近，树接夏阳深。柳蔓怜垂拂，藤梢爱上寻。讶君轩盖侣，非复俗人心。
送郑大夫惟忠从公主入蕃:凤吹遥将断，龙旗送欲还。倾都邀节使，传酌缓离颜。春碛沙连海，秋城月对关。和戎因赏魏，定远莫辞班。
幽州别阴长河行先:惠好交情重，辛勤世事多。荆南久为别，蓟北远来过。寄目云中鸟，留欢酒上歌。影移春复间，迟暮两如何。
岳州山城:山城丰日暇，闭户见天心。东旷迎朝色，西楼引夕阴。书观千载近，学静二毛深。忽有南风至，吹君堂上琴。
奉和圣制春日幸望春宫应制:别馆芳菲上苑东，飞花澹荡御筵红。城临渭水天河静，阙对南山雨露通。绕殿流莺凡几树，当蹊乱蝶许多丛。春园既醉心和乐，共识皇恩造化同。
侍宴隆庆池应制:灵池月满直城隈，黻帐天临御路开。东沼初阳疑吐出，南山晓翠若浮来。鱼龙百戏纷容与，凫鹢双舟较溯洄。愿似金堤青草馥，长承瑶水白云杯。
三月三日诏宴定昆池宫庄赋得筵字:凤凰楼下对天泉，鹦鹉洲中匝管弦。旧识平阳佳丽地，今逢上巳盛明年。舟将水动千寻日，幕共林横两岸烟。不降玉人观禊饮，谁令醉舞拂宾筵。
灉湖山寺:空山寂历道心生，虚谷迢遥野鸟声。禅室从来尘外赏，香台岂是世中情。云间东岭千寻出，树里南湖一片明。若使巢由知此意，不将萝薜易簪缨。
奉和圣制度蒲关应制:蒲坂横临晋，华芝晓望秦。关城雄地险，桥路扼天津。楼映行宫日，堤含宫树春。黄云随宝鼎，紫气逐真人。东咏唐虞迹，西观周汉尘。山河非国宝，明主爱忠臣。
奉和圣制经河上公庙应制:河上无名老，知非汉代人。先探道德要，留待圣明辰。玄妙为天下，清虚用谷神。化将和气一，风与太初邻。灵庙观遗像，仙歌入至真。皇心齐万物，何处不同尘。
奉和御制与宋璟源乾曜同日上官命宴东堂赐诗应制:大块熔群品，经生偶圣诗。猥承三事命，虚忝百僚师。右揆谋华硕，前星傅重资。连骞求旧礼，滥典乐贤诗。赐釜同荣拜，摐金宴宰司。菊花吹御酒，兰叶捧天词。宝历休明盛，颓年晷漏衰。少留青史笔，未敢赤松期。
奉和圣制送王晙巡边应制:六月歌周雅，三边遣夏卿。欲施攻战法，先作简稽行。礼乐知谋帅，春秋识用兵。一劳堪定国，万里即长城。策有和戎利，威传破虏名。军前雨洒道，楼上月临营。别藻瑶华降，同衣锦襮荣。关山由义近，戎马为恩轻。丝竹路傍散，风云马上生。朝廷谓吉甫，邦国望君平。
玄武门侍射:射观通玄阙，兵栏辟御筵。雕弧月半上，画的晕重圆。羿后神幽赞，灵王法暗传。贯心精四返，饮羽妙三联。雪鹤来衔箭，星麟下集弦。一逢军宴洽，万庆武功宣。
洛桥北亭诏饯诸刺史:离亭拂御沟，别曲舞船楼。诏饯朝廷牧，符分海县忧。股肱还入郡，父母更临州。扇逐仁风转，车随霖雨流。恩光水上溢，荣色柳间浮。预待群方最，三公不远求。
送赵顺直郎中赴安西副大都督:绝镇功难立，悬军命匪轻。复承迁相后，弥重任贤情。将起神仙地，才称礼乐英。长心堪系虏，短语足论兵。日授休门法，星教置阵名。龙泉恩已著，燕颔相终成。月窟穷天远，河源入塞清。老夫操别翰，承旨颂升平。
对酒行巴陵作:留侯封万户，园令寿千金。本为成王业，初由赋上林。繁荣安足恃，霜露递相寻。鸟哭楚山外，猿啼湘水阴。梦中城阙近，天畔海云深。空对忘忧酌，离忧不去心。
别灉湖:念别灉湖去，浮舟更一临。千峰出浪险，万木抱烟深。南郡延恩渥，东山恋宿心。露花香欲醉，时鸟啭馀音。涉趣皆留赏，无奇不遍寻。莫言山水间，幽意在鸣琴。
清远江峡山寺:流落经荒处，逍遥此梵宫。云峰吐月白，石壁淡烟红。宝塔灵仙涌，悬龛造化功。天香涵竹气，虚呗引松风。檐牖飞花入，廊房激水通。猿鸣知谷静，鱼戏辨江空。静默将何贵，惟应心境同。
春雨早雷:东北春风至，飘飘带雨来。拂黄先变柳，点素早惊梅。树蔼悬书阁，烟含作赋台。河鱼未上冻，江蛰已闻雷。美人宵梦著，金屏曙不开。无缘一启齿，空酌万年杯。
奉和圣制潼关口号应制:天德平无外，关门东复西。不将千里隔，何用一丸泥。
奉宇文黄门融酒:圣德垂甘露，天章下大风。又乘黄阁赏，愿作黑头公。
奉裴中书光庭酒:西掖恩华降，南宫命席阑。讵知鸡树后，更接凤池欢。
清夜酌:秋阴士多感，雨息夜无尘。清樽宜明月，复有平生人。
醉中作:醉后乐无极，弥胜未醉时。动容皆是舞，出语总成诗。
寄刘道士舄:真人降紫气，邀我丹田宫。远寄双飞舄，飞飞不碍空。
书香能和尚塔:大师捐世去，空馀法力在。远寄无碍香，心随到南海。
耗磨日饮二首:耗磨传兹日，纵横道未宜。但令不忌醉，翻是乐无为。上月今朝减，流传耗磨辰。还将不事事，同醉俗中人。
破陈乐词二首:汉兵出顿金微，照日光明铁衣。百里火幡焰焰，千行云骑霏霏。蹙踏辽河自竭，鼓噪燕山可飞。正属四方朝贺，端知万舞皇威。少年胆气凌云，共许骁雄出群。匹马城西挑战，单刀蓟北从军。一鼓鲜卑送款，五饵单于解纷。誓欲成名报国，羞将开阁论勋。
奉和圣制幸韦嗣立山庄应制:西京上相出扶阳，东郊别业好池塘。自非仁智符天赏，安能日月共回光。
十五日夜御前口号踏歌词二首:花萼楼前雨露新，长安城里太平人。龙衔火树千重焰，鸡踏莲花万岁春。帝宫三五戏春台，行雨流风莫妒来。西域灯轮千影合，东华金阙万重开。
三月三日定昆池奉和萧令得潭字韵:暮春三月日重三，春水桃花满禊潭。广乐逶迤天上下，仙舟摇衍镜中酣。
和尹从事懋泛洞庭:平湖一望上连天，林景千寻下洞泉。忽惊水上光华满，疑是乘舟到日边。
流合浦岭外作:瘴江西去火为山，炎徼南穷鬼作关。从此更投人境外，生涯应在有无间。
奉和初春幸太平公主南庄应制:主第岩扃架鹊桥，天门阊阖降鸾镳。历乱旌旗转云树，参差台榭入烟霄。林间花杂平阳舞，谷里莺和弄玉箫。已陪沁水追欢日，行奉茅山访道朝。
奉和登骊山高顶寓目应制:崖巘万寻悬，居高敞御筵。行戈疑驻日，步辇若登天。城阙雾中近，关河云外连。谬陪登岱驾，欣奉济汾篇。
奉和七夕两仪殿会宴应制:桂宫明月夜，兰殿起秋风。云汉弥年阻，星筵此夕同。倏来疑有处，旋去已成空。睿作钧天响，魂飞在梦中。
奉和人日清晖阁宴群臣遇雪应制:上日登楼赏，中天御辇飞。后庭联舞唱，前席仰恩辉。睿作风云起，农祥雨雪霏。幸陪人胜节，长愿奉垂衣。
陪幸临渭亭遇雪应制:青阳御紫微，白雪下彤闱。浃壤流天霈，绵区洒帝辉。水如银度烛，云似玉披衣。为得因风起，还来就日飞。
奉和九日侍宴应制得浓字:望幸纡千乘，登高自九重。台疑临戏马，殿似接疏龙。捧箧萸香遍，称觞菊气浓。更看仙鹤舞，来此庆时雍。
奉和九月九日登慈恩寺浮图应制:涌塔临玄地，高层瞰紫微。鸣銮陪帝出，攀橑翊天飞。庆洽重阳寿，文含列象辉。小臣叨载笔，欣此倾巍巍。
幸白鹿观应制:制跸乘骊阜，回舆指凤京。南山四皓谒，西岳两童迎。云幄临悬圃，霞杯荐赤城。神明近兹地，何必往蓬瀛。
次苏州:洛渚问吴潮，吴门想洛桥。夕烟杨柳岸，春水木兰桡。城邑南楼近，星辰北斗遥。无因生羽翼，轻举托还飙。
寄胡皓时在南中:徭役苦流滞，风波限溯洄。江流通地骨，山道绕天台。有鸟图南去，无人见北来。闭门沧海曲，云雾待君开。
故西台侍郎上官公挽歌:宇内文儒重，朝端礼命优。立言多启沃，论道盛谋猷。顾日琴安在，术星剑不留。徒怀东武襚，更掩北原丘。
侍宴安乐公主山庄应制:金舆玉辇背三条，水阁山楼望九霄。野外初迷七圣道，河边忽睹二灵桥。悬冰滴滴依虬箭，清吹冷冷杂凤箫。回晚平阳歌舞合，前溪更转木兰桡。
人日重宴大明宫恩赐彩缕人胜应制:诘旦行春上苑中，凭高却下大明宫。千年执象寰瀛泰，七日为人庆赏隆。铁凤曾鶱摇瑞雪，铜乌细转入祥风。此时朝野欢无算，此岁云天乐未穷。
奉和幸三会寺应制:睿德总无边，神皋择胜缘。二仪齐法驾，三会礼香筵。汉阙中黄近，秦山太白连。台疑观鸟日，池似刻鲸年。满月临真境，秋风入御弦。小臣叨下列，持管谬窥天。
侍宴桃花园咏桃花应制:绮萼成蹊遍籞芳，红英扑地满筵香。莫将秋宴传王母，来比春华奉圣皇。
侍宴安乐公主新宅应制:牵牛南渡象昭回，学凤楼成帝女来。平旦鹓鸾歌舞席，方宵鹦鹉献酬杯。
饯唐永昌:田郎才貌出咸京，潘子文华向洛城。愿以深心留善政，当令强项谢高名。
九日幸临渭亭登高应制得开字:上月重阳满，中天万乘来。萸依佩里发，菊向酒边开。圣泽烟云动，宸文象纬回。小臣无以答，愿奉亿千杯。
奉和九月九日登慈恩寺浮图应制:化塔龙山起，中天凤辇迂。彩旒牵画刹，杂佩冒香萸。宝叶擎千座，金英渍百盂。秋云飘圣藻，霄极捧连珠。
九月九日幸临渭亭登高应制得涘字:重九开科历，千龄逢圣纪。爰豫瞩秦垌，升高临灞涘。玉醴浮仙菊，琼筵荐芳芷。一闻帝舜歌，欢娱良未已。
奉和送金城公主适西蕃应制:天道宁殊俗，慈仁乃戢兵。怀荒寄赤子，忍爱鞠苍生。月下琼娥去，星分宝婺行。关山马上曲，相送不胜情。
奉和九月九日登慈恩寺浮图应制:季月启重阳，金舆陟宝坊。御旗横日道，仙塔俨云庄。帝跸千官从，乾词七曜光。顾惭文墨职，无以颂时康。
饯许州宋司马赴任:颍川开郡邑，角宿分躔野。君非仲举才，谁是题舆者。悯悯琴上鹤，萧萧路傍马。严程若可留，别袂希再把。
饯唐州高使君赴任:外牧资贤守，斯人奉帝俞。淮南膺建隼，渭北暂分符。坐叹烟波隔，行嗟物候殊。何年升美课，回首北城隅。
奉和圣制春日幸望春宫应制:彩仗雕舆俯碧浔，行春御气发皇心。摇风细柳萦驰道，映日轻花出禁林。遍野园亭开帟幕，连堤草树狎衣簪。谬参西掖沾尧酒，愿沐南薰解舜琴。
仪坤庙乐章:孝享云毕，维彻有章。云感玄羽，风凄素商。瞻望神座，祗恋匪遑。礼终乐阕，肃雍锵锵。
临水亭:高馆基曾山，微幂生花草。傍对野村树，下临车马道。清朗悟心术，幽遐备瞻讨。回合峰隐云，联绵渚萦岛。气似沧洲胜，风为青春好。相及盛年时，无令叹衰老。
仪坤庙乐章:妙算申帷幄，神谋出庙廷。两阶文物备，七德武功成。校猎长杨苑，屯军细柳营。将军献凯入，歌舞溢重城。
仪坤庙乐章:送文迎武递参差，一始一终光圣仪。四海生人歌有庆，千龄孝享肃无亏。
仪坤庙乐章:祼圭既濯，郁鬯既陈。画幕云举，黄流玉醇。仪充献酌，礼盛众禋。地察惟孝，愉焉飨亲。
仪坤庙乐章:酌郁既灌，取萧方爇，笾豆静器，簠簋芬飶。鱼腊荐美，牲牷表絜。是戢是将，载迎载列。
仪坤庙乐章:孝哉我后，冲乎乃圣。道映重华，德辉文命。慕深视箧，情殷抚镜。万国移命，兆人承庆。
古镜:莓苔翳清池，虾蟆蚀明月。埋落今如此，照心未尝歇。愿垂拂拭恩，为君鉴玄发。
立春日内出彩花应制:合殿春应早，开箱彩预知。花迎宸翰发，叶待御筵披。梅讶香全少，桃惊色顿移。轻生承剪拂，长伴万年枝。
晦日浐水应制:素浐接宸居，青门盛祓除。摘兰喧凤野，浮藻溢龙渠。苑蝶飞殊懒，宫莺啭不疏。星移天上入，歌舞向储胥。
奉和洛阳玩雪应制:周王甲子旦，汉后德阳宫。洒瑞天庭里，惊春御苑中。氛氲生浩气，飒沓舞回风。宸藻我盈尺，赓歌乐岁丰。
岁夜安乐公主满月侍宴:除夜子星回，天孙满月杯。咏歌麟趾合，箫管凤雏来。岁炬常然桂，春盘预折梅。圣皇千万寿，垂晓御楼开。
安乐公主移入新宅:初闻衡汉来，移住斗城隈。锦帐迎风转，琼筵拂雾开。马香遗旧埒，风吹绕新台。为问沈冥子，仙槎何处回。
仙萼亭初成侍宴应制:山中气色和，宸赏第中过。辇路披仙掌，帷宫拂帝萝。泉临香涧落，峰入翠云多。无异登玄圃，东南望白河。
骢马:西北五花骢，来时道向东。四蹄碧玉片，双眼黄金瞳。鞍上留明月，嘶间动朔风。借君驰沛艾，一战取云中。
上之回:制书下关右，天子问回中。坛墠经过远，威仪侍从雄。黄麾摇昼日，青幰曳松风。回望甘泉道，龙山隐汉宫。
咸阳览古:咸阳秦帝居，千载坐盈虚。版筑林光尽，坛场霤听疏。野桥疑望日，山火类焚书。唯有骊峰在，空闻厚葬馀。
览镜:霏霏日摇蕙，骚骚风洒莲。时芳固相夺，俗态岂恒坚。恍忽夜川里，蹉跎朝镜前。红颜与壮志，太息此流年。
题椰子树:日南椰子树，香袅出风尘。丛生调木首，圆实槟榔身。玉房九霄露，碧叶四时春。不及涂林果，移根随汉臣。
同狱者叹狱中无燕:何许乘春燕，多知辨夏台。三时欲并尽，双影未尝来。食蕊嫌丛棘，衔泥怯死灰。不如黄雀语，能雪冶长猜。
则天门赦改年:圣人宥天下，幽钥动圜狴。六甲迎黄气，三元降紫泥。笼僮上西鼓，振迅广阳鸡。歌舞将金帛，汪洋被远黎。
天官崔侍郎夫人卢氏挽歌:偕老言何谬，香魂事永违。潘鱼从此隔，陈凤宛然飞。埋镜泉中暗，藏镫地下微。犹凭少君术，仿佛睹容辉。
人日重宴大明宫赐彩缕人胜应制:拂旦鸡鸣仙卫陈，凭高龙首帝城春。千官黼帐杯前寿，百福香奁胜里人。山鸟初来犹怯啭，林花未发已偷新。天文正应韶光转，设报悬知用此辰。
守岁应制:南渡轻冰解渭桥，东方树色起招摇。天子迎春取今夜，王公献寿用明朝。殿上灯人争烈火，宫中侲子乱驱妖。宜将岁酒调神药，圣祚千春万国朝。
陪幸韦嗣立山庄:台阶好赤松，别业对青峰。茆室承三顾，花源接九重。虹旗萦秀木，凤辇拂疏筇。径直千官拥，溪长万骑容。水堂开禹膳，山阁献尧钟。皇鉴清居远，天文睿奖浓。岩泉他夕梦，渔钓往年逢。共荣丞相府，偏降逸人封。
奉和圣制幸礼部尚书窦希玠宅:北阙垂旒暇，南宫听履回。天临翔凤转，恩向跃龙开。兰气薰仙帐，榴花引御杯。水从金穴吐，云是玉衣来。池影摇歌席，林香散舞台。不知行漏晚，清跸尚裴徊。
钓竿篇:朝日敛红烟，垂竿向绿川。人疑天上坐，鱼似镜中悬。避楫时惊透，猜钩每误牵。湍危不理辖，潭静欲留船。钓玉君徒尚，征金我未贤。为看芳饵下，贪得会无筌。
酬杨给事兼见赠台中:子云推辨博，公理擅词雄。始自尚书省，旋闻给事中。言从温室秘，籍向琐闱通。顾我叨郎署，惭无草奏功。分曹八舍断，解袂五时空。宿昔陪馀论，平生赖击蒙。神仙应东掖，云雾限南宫。忽枉琼瑶赠，长歌兰渚风。
狱中闻驾幸长安二首:传闻圣旨向秦京，谁念羁囚滞洛城。扈从由来是方朔，为申冤气在长平。无事今朝来下狱，谁期十月是横河。君看鹰隼俱堪击，为报蜘蛛收网罗。
邙山:北邙山上列坟茔，万古千秋对洛城。城中日夕歌钟起，山上唯闻松柏声。
和燕公岳州山城:为吏恩犹旧，投沙惠此蒙。江边悠尔处，泗上宛然同。访道精言合，论经大义通。鸣琴有真气，况已沐清风。
奉答燕公:语别意凄凄，零陵湘水西。佳人金谷返，爱子洞庭迷。旧馆逢花发，他山值鸟啼。江天千里望，谁见绿蘋齐。
奉和圣制送张说上集贤学士赐宴赋得莲字:浅术方观海，深恩忽见天。学开丹殿籍，名与石渠贤。良辅膺休命，微生谬采甄。春馀仍哢鸟，夏近未舒莲。笺札来宸禁，衣冠集诏筵。史臣知醉德，欲记升中年。
和燕公别灉湖:南湖美泉石，君子玩幽奇。湾澳陪临泛，岩峿共践窥。秋风赪桂竦，春景绿杨垂。郢路委分竹，湘滨拥去麾。枉帆怀胜赏，留景惜差池。水木且不弃，情由良可知。
同燕公泛洞庭:风光淅淅草中飘，日彩荧荧水上摇。幸奏潇湘云壑意，山旁容与动仙桡。
桐竹赠张燕公:北竹青桐北，南桐绿竹南。竹林君早爱，桐树我初贪。凤栖桐不愧，凤食竹何惭。栖食更如此，馀非凤所堪。
送泉州李使君之任:傍海皆荒服，分符重汉臣。云山百越路，市井十洲人。执玉来朝远，还珠入贡频。连年不见雪，到处即行春。
送王汶宰江阴:郡北乘流去，花间竟日行。海鱼朝满市，江鸟夜喧城。让酒非关病，援琴不在声。应缘五斗米，数日滞渊明。
祭汾阴乐章。太和:於穆圣皇，六叶重光。太原刻颂，后土疏场。宝鼎呈符，歊云孕祥。礼乐备矣，降福穰穰。
送苏八给事出牧徐州用芳韵:金鼎属元方，琐闱连季常。畏盈聊出守，分命乃维良。晓骑辞朝远，春帆向楚常。贤哉谦自牧，天下咏馀芳。
临川送别:秋郊日半隐，野树烟初映。风水正萧条，那甚动离咏。
题殿前桂叶:桂树生南海，芳香隔楚山。今朝天上见，疑是月中攀。
奉和受图温洛应制:八神扶玉辇，六羽警瑶谿。戒道伊川北，通津涧水西。御图开洛匮，刻石与天齐。瑞日波中上，仙禽雾里低。微臣矫羽翮，抃舞接鸾鹥。
春雪:春雪满空来，触处似花开。不知园里树，若个是真梅。
逸人歌赠李山人:上有尧兮下有由，眠松阳兮漱颍流。其貌古，其心幽，浩歌一曲兮林壑秋。道险可惊兮人莫用，乐天知命兮守岩洞。时击磬兮嗟鸣凤，吾欲知往古之不可追，自悠悠于凡梦。
别亲朋:畏途方万里，生涯近百年。不知将白首，何处入黄泉。
回波辞:回波尔时酒卮，微臣职在箴规。侍宴既过三爵，喧哗窃恐非仪。
奉和幸白鹿观应制:玉府凌三曜，金坛驻六龙。彩旒悬倒景，羽盖偃乔松。玄圃灵芝秀，华池瑞液浓。谬因沾舜渥，长愿奉尧封。
侍宴安乐公主新宅应制:紫汉秦楼敞，黄山鲁馆开。簪裾分上席，歌舞列平台。马既如龙至，人疑学凤来。幸兹联棣萼，何以接邹枚。。
奉和幸新丰温泉宫应制:秦王登碣石，周后袭昆仑。何必在遐远，方称万宇尊。我皇顺时豫，星驾动轩辕。雄戟交驰道，清笳度国门。回舆长乐观，校猎上林园。行漏移三象，连营总八屯。旌摇鹦鹉谷，骑转凤凰原。绝壁苍苔古，灵泉碧溜温。参差开水殿，窈窕敞岩轩。丰邑模犹在，骊宫迹尚存。烟松衔翠幄，雪径绕花源。侍从推玄草，文章召虎贲。深仁浃夷夏，洪造溢乾坤。谬忝王枚列，多惭雨露恩。
奉和立春内出彩花树应制:銮辂青旂下帝台，东郊上苑望春来。黄莺未解林间啭，红蕊先从殿里开。画阁条风初变柳，银塘曲水半含苔。欣逢睿藻光韶律，更促霞觞畏景催。
饯唐永昌:闻君墨绶出丹墀，双舄飞来伫有期。寄谢铜街攀柳日，无忘粉署握兰时。
奉和圣制立春日侍宴内殿出剪彩花应制:剪彩迎初候，攀条故写真。花随红意发，叶就绿情新。嫩色惊衔燕，轻香误采人。应为熏风拂，能令芳树春。
奉和人日清晖阁宴群臣遇雪应制:出震乘东陆，凭高御北辰。祥云应早岁，瑞雪候初旬。庭树千花发，阶蓂七叶新。幸承今日宴，长寿万年春。
奉和七夕两仪殿会宴应制:青女三秋节，黄姑七日期。星桥度玉珮，云阁掩罗帷。河气通仙掖，天文入睿词。今宵望灵汉，应得见蛾眉。
安乐公主移入新宅侍宴应制同用开字:云物中京晓，天人外馆开。飞桥象河汉，悬榜学蓬莱。北阙临仙槛，南山送寿杯。一窥轮奂毕，惭恧栋梁材。
奉和圣制登骊山高顶寓目应制:皇情遍九垓，御辇驻昭回。路若随天转，人疑近日来。河看大禹凿，山见巨灵开。愿扈登封驾，常持荐寿杯。
人日侍宴大明宫应制:宝契无为属圣人，雕舆出幸玩芳辰。平楼半入南山雾，飞阁旁临东墅春。夹路秾花千树发，垂轩弱柳万条新。处处风光今日好，年年愿奉属车尘。
奉和初春幸太平公主南庄应制:主第岩扃驾鹊桥，天门阊阖降鸾镳。历乱旌旗转云树，参差台榭入烟霄。林间花杂平阳舞，谷里莺和弄玉箫。已陪沁水追欢日，行奉茅山访道朝。
奉和幸安乐公主山庄应制:六龙齐轸御朝曦，双鹢维舟下绿池。飞观仰看云外耸，浮桥直见海中移。灵泉巧凿天孙渚，孝笋能抽帝女枝。幸愿一生同草树，年年岁岁乐于斯。
奉和元日赐群臣柏叶应制:器乏雕梁器，材非构厦材。但将千岁叶，常奉万年杯。
苑中人日遇雪应制:始见青云干律吕，俄逢瑞雪应阳春。今日回看上林树，梅花柳絮一时新。
奉和圣制幸韦嗣立山庄应制:廊庙心存岩壑中，銮舆瞩在灞城东。逍遥自在蒙庄子，汉主徒言河上公。
侍宴桃花园咏桃花应制:红萼竞燃春苑曙，粉茸新吐御筵开。长年愿奉西王母，近侍惭无东朔才。
奉和九日幸临渭亭登高应制得馀字:望幸三秋暮，登高九日初。朱旗巡汉苑，翠帟俯秦墟。宠极萸房遍，恩深菊酎馀。承欢何以答，万亿奉宸居。
奉和九月九日登慈恩寺浮图应制:天跸三乘启，星舆六辔行。登高凌宝塔，极目遍王城。神卫空中绕，仙歌云外清。重阳千万寿，率舞颂升平。
奉和九日幸临渭亭登高应制得风字:重九临商节，登高出汉宫。正逢萸实满，还对菊花丛。霁云开就日，仙藻丽秋风。微臣预在镐，窃抃遂无穷。
奉和九日幸临渭亭登高应制得枝字:重九开秋节，得一动宸仪。金风飘菊蕊，玉露泫萸枝。睿览八纮外，天文七曜披。临深应在即，居高岂忘危。
梁王宅侍宴应制同用风字:梁园开胜景，轩驾动宸衷。早荷承湛露，修竹引薰风。九酝倾钟石，百兽协丝桐。小臣陪宴镐，献寿奉维嵩。
奉和九日幸临渭亭登高应制得明字:銮舆巡上苑，凤驾瞰层城。御座丹乌丽，宸居白鹤惊。玉旗萦桂叶，金杯泛菊英。九晨陪圣膳，万岁奉承明。
奉和九日幸临渭亭登高应制得日字:重阳玉律应，万乘金舆出。风起韵虞弦，云开吐尧日。菊花浮圣酒，茱香挂衰质。欲知恩煦多，顺动观秋实。
苑中遇雪应制:千钟圣酒御筵披，六出祥英乱绕枝。即此神仙对琼圃，何烦辙迹向瑶池。
奉和九日幸临渭亭登高应制得还字:时和素秋节，宸豫紫机关。鹤似闻琴至，人疑宴镐还。旷望临平野，潺湲俯暝湾。无因酬大德，空此愧崇班。
奉和九月九日登慈恩寺浮图应制:洪慈均动植，至德俯深玄。出豫从初地，登高适梵天。白云飞御藻，慧日暖皇编。别有秋原藿，长倾雨露缘。
奉和九月九日登慈恩寺浮图应制:玉辇移中禁，珠梯览四禅。重阶清汉接，飞窦紫霄悬。缀叶披天藻，吹花散御筵。无因銮跸暇，俱舞鹤林前。
奉和九月九日登慈恩寺浮图应制:九月从时豫，三乘为法开。中霄日天子，半座宝如来。摘果珠盘献，攀萸玉辇回。愿将尘露点，遥奉光明台。
奉和九月九日登慈恩寺浮图应制:山豫乘金节，飞文焕日宫。萸房开圣酒，杏苑被玄功。塔向三天迥，禅收八解空。叨恩奉兰藉，终愧洽薰风。
奉和九月九日登慈恩寺浮图应制:宝地邻丹掖，香台瞰碧云。河山天外出，城阙树中分。睿藻兰英秀，仙杯菊蕊薰。愿将今日乐，长奉圣明君。
侍宴长宁公主东庄应制:公门袭汉环，主第称秦玉。池架祥鳣序，山吹鸣凤曲。拂席萝薜垂，回舟芰荷触。平阳妙舞处，日暮清歌续。
采莲曲:锦楫沙棠舰，罗带石榴裙。绿潭采荷芰，清江日稍曛。鱼鸟争唼喋，花叶相芬氲。不觉芳洲暮，菱歌处处闻。
中宗降诞日长宁公主满月侍宴应制:春殿猗兰美，仙阶柏树荣。地逢芳节应，时睹圣人生。月满增祥荚，天长发瑞灵。南山遥可献，常愿奉皇明。
奉和幸望春宫送朔方大总管张仁亶:御跸下都门，军麾出塞垣。长杨跨武骑，细柳接戎轩。睿曲风云动，边威鼓吹喧。坐帷将阃外，俱是报明恩。
咏黄莺儿:欲转声犹涩，将飞羽未调。高风不借便，何处得迁乔。
百舌:百舌鸣高树，弄音无常则。借问声何烦，末俗不尚默。
禅社首乐章:灵具醉，杳熙熙。灵将往，眇禗禗。愿明德，吐正词。烂遗光，流祯祺。
奉和送金城公主适西蕃应制:星汉下天孙，车服降殊蕃。匣中词易切，马上曲虚繁。关塞移朱帐，风尘暗锦轩。箫声去日远，万里望河源。
饯唐永昌:郎官出宰赴伊瀍，征传駸駸灞水前。此时怅望新丰道，握手相看共黯然。
送武进郑明府:弦歌试宰日，城阙赏心违。北谢苍龙去，南随黄鹄飞。夏云海中出，吴山江上微。甿谣岂云远，从此庆缁衣。
仪坤庙乐章:於穆清庙，肃雍严祀。合福受釐，介以繁祉。
祭汾阴乐章:方丘既膳，嘉飨载谧。斋敬毕诚，陶匏贵质。秀毕丰荐，芳俎盈实。永永福流，其升如日。。
奉和御制平胡:玄漠圣恩通，由来书轨同。忽闻窥月满，相聚寇云中。庙略占黄气，神兵出绛宫。将军行逐虏，使者亦和戎。一举轒輼灭，再麾沙漠空。直将威禁暴，非用武为雄。饮至明军礼，酬勋锡武功。干戈还载戢，文德在唐风。
奉和御制左丞相说右丞相璟太子少傅乾曜同日上官…赐诗:乐贤闻往诰，褒德偶兹辰。端揆升元老，师谋择累仁。紫庭崇让毕，粉署礼容陈。既荷恩荣旧，俱承宠命新。天文悬瑞色，圣酒泛华茵。杂遝喧箫鼓，欢娱洽搢绅。掖垣招近侍，虚薄侧清尘。共保坚贞节，常期雨露均。
奉和圣制左丞相说右丞相璟太子少傅乾曜同…宴都堂赐诗:申甫生周日，宣慈举舜年。何如偶昌运，比德迈前贤。宠获元良密，荣瞻端揆迁。职优三事老，位在百僚先。北极回宸渥，南宫饰御筵。飞文瑶札降，赐酒玉杯传。谬列台衡重，俱承雨露偏。誓将同竭力，相与郊尘涓。
朝退:朱门长不闭，亲友恣相过。年今将半百，不乐复如何。
咏方圆动静:方如行义，圆如用智。动如逞才，静如遂意。
享太庙乐章。广运舞:於赫皇祖，昭明有融。惟文之德，惟武之功。河海静谧，车书混同。虔恭孝飨，穆穆玄风。
享太庙乐章。保大舞:於穆文考，圣神昭彰。箫勺群慝，含光远方。万物茂遂，九夷宾王。愔愔云韶，德音不忘。
满月:社金流茂祉，庭玉表奇才。竹似因谈植，兰疑入梦栽。乌将八子去，凤逐九雏来。今夜明珠色，当随满月开。
赠吏部孙员外济:天子爱贤才，星郎入拜来。明光朝半下，建礼直初回。名带含香发，文随绮幕开。披云自有镜，从此照仙台。
送李著作倅杭州:辍史空三署，题舆佐一方。祖筵开霁景，征陌直朝光。水陆风烟隔，秦吴道路长。伫闻敷善政，邦国咏惟康。
延平门高斋亭子应岐王教:花源药屿凤城西，翠幕纱窗莺乱啼。昨夜蒲萄初上架，今朝杨柳半垂堤。片片仙云来渡水，双双燕子共衔泥。请语东风催后骑，并将歌舞向前谿。
经慈涧题:岸与恩同广，波将慈共深。涓涓劳日夜，长似下流心。
奉和圣制送张尚书巡边:文武承邦式，风云感国祯。王师亲赋政，庙略久论兵。汉主知三杰，周官统六卿。四方分阃受，千里坐谋成。介胄辞前殿，壶觞宿左营。赏延颁赐重，宸赠出车荣。龙武三军气，鱼铃五校名。郊云驻旌羽，边吹引金钲。训旅方称德，安人更克贞。伫看铭石罢，同听凯歌声。
咏史:高洁非养正，盛名亦险艰。伟哉谢安石，携妓入东山。云岩响金奏，空水滟朱颜。兰露滋香泽，松风鸣珮环。歌声入空尽，舞影到池闲。杳眇同天上，繁华非代间。卷舒混名迹，纵诞无忧患。何必苏门子，冥然闭清关。
奉和圣制送张尚书巡边:德业蕴时宗，幽符梦象通。台司计祈父，师律总元戎。出入敷能政，谋猷体至公。赠行光睿什，宴别感宸衷。文炳高天曜，恩垂湛露融。建牙之塞表，鸣鼓接云中。策密鬼神秘，威成剑骑雄。朔门正炎月，兵气已秋风。肃杀从此始，方知胡运穷。
奉和早登太行山中言志应制:明发扈山巅，飞龙高在天。山南平对巩，山北远通燕。瞻彼冈峦峻，凭兹士马妍。九圻行若砥，万谷辗如川。罗网开三面，闾阎问百年。泽将春雪比，文共晓星连。徯后逢今圣，登台谢曩贤。唯馀事君节，不让古人先。
祭汾阴乐章:坤元载物，阳乐发生。播植资始，品汇咸亨。列俎棋布，方坛砥平。神歆禋祀，后德惟明。
奉和圣制送张说巡边:贤相德符充，朝推文武雄。海波先若镜，关草豫从风。钺助将军勇，威成天子功。琼章九霄发，锡宴五衢通。玉辗龙盘带，金装凤勒骢。虎貔纷儗儗，河洛振熊熊。戈剑千霜白，旌旗万火红。示刑夷夏变，流惠鬼方同。寇息军容偃，尘销朔野空。用师敷礼乐，非是为獯戎。
奉和圣制送张说巡边:圣德膺三统，皇恩被八埏。大明均照物，小丑未宁边。国相台衡重，元戎庙略宣。紫泥方受命，黄石乃推贤。问罪阴山下，安人属国前。度关行照月，乘障坐消烟。北阙纡宸藻，南桥列祖筵。耀威当夏日，杀气指秋天。鞞鼓鼋鼍振，旌旗鸟兽悬。由来词翰手，今见勒燕然。
奉和敕赐公主镜:令节颁龙镜，仙辉下凤台。含灵万象入，写照百花开。色与皇明散，光随圣泽来。妍媸冰鉴里，从此愧非才。
祭汾阴乐章:大乐和畅，殷荐明神。一降通感，八变必臻。有求斯应，无德不亲。降灵醉止，休征万人。
祭汾阴乐章:大君出震，有事郊禋。斋戒既肃，馨香毕陈。乐和礼备，候暖风春。恭惟降福，实赖明神。
唐禅社首乐章。顺和:至哉含柔德，万物资以生。常顺称厚载，流谦通变盈。圣心事能察，增广陈厥诚。黄祇僾如在，泰折俟咸亨。
唐禅社首乐章。太和:肃我成命，於昭黄祇。裘冕而祀，陟降在斯。五音克备，八变聿施。缉熙肆靖，厥心匪离。
唐禅社首乐章。肃和:黄祇是祗，我其夙夜。夤畏诚絜，匪遑宁舍。礼以琮玉，荐厥茅藉。念兹降康，胡宁克暇。
唐禅社首乐章。雍和:夙夜宥密，不敢宁宴。五齐既陈，八音在县。粢盛以絜，房俎斯荐。惟德惟馨，尚兹克遍。
唐禅社首乐章。寿和:惟以明发，有怀载殷。乐盈而反，礼顺其禋。立清以献，荐欲是亲。於穆不已，裒对斯臻。
唐禅社首乐章。福和:穆穆天子，告成岱宗。大裘如濡，执珽有颙。乐以平志，礼以和容。上帝临我，云胡肃邕。
唐禅社首乐章。太和:昭昭有唐，天俾万国。列祖应命，四宗顺则。申锡无疆，宗我同德。曾孙继绪，享神配极。
奉和圣制送张说巡边:荒憬尽怀忠，梯航已自通。九攻虽不战，五月尚持戎。遣戍征周牒，恢边重汉功。选车命元宰，授律取文雄。胄出天弧上，谋成帝幄中。诏旂分夏物，专土锡唐弓。帐宿伊川右，钲传晋苑东。饔人藉蕡实，乐正理丝桐。岐陌涵馀雨，离川照晚虹。恭闻咏方叔，千载舞皇风。
采莲曲:稽山罢雾郁嵯峨，镜水无风也自波。莫言春度芳菲尽，别有中流采芰荷。
赠张丞相:汉上登飞幰，荆南历旧居。已尝临砌橘，更睹跃池鱼。盛德继微渺，深衷能卷舒。义申蓬阁际，情切庙堂初。郡挹文章美，人怀燮理馀。皇恩傥照亮，岂厌承明庐。
和张荆州九龄晨出郡舍林下:优闲表政清，林薄赏秋成。江上悬晓月，往来亏复盈。天云抗真意，郡阁晦高名。坐啸应无欲，宁辜济物情。
咏月:天使下西楼，光含万里秋。台前疑挂镜，帘外似悬钩。张尹将眉学，班姬取扇俦。佳期应借问，为报在刀头。
新都南亭别郭大元振:竹径女萝蹊，莲洲文石堤。静深人俗断，寻玩往还迷。碧潭秀初月，素林惊夕栖。褰幌纳鸟侣，罢琴听猿啼。佳辰改宿昔，胜寄在暌携。长怀赏心爱，如玉复如珪。
阮公啸台:荒台森荆杞，蒙笼无上路。传是古人迹，阮公长啸处。至今清风来，时时动林树。逝者共已远，升攀想遗趣。静然荒榛门，久之若有悟。灵光未歇灭，千载知仰慕。
和崔会稽咏王兵曹厅前涌泉势城中字:茂德来征应，流泉入咏歌。含灵符上善，作字表中和。有草恒垂露，无风欲偃波。为看人共水，清白定谁多。
和荐福寺英公新构禅堂:上人久弃世，中道自忘筌。寂照出群有，了心清众缘。所以于此地，筑馆开青莲。果药罗砌下，烟虹垂户前。咒中洒甘露，指处流香泉。禅远目无事，体清宵不眠。枳闻庐山法，松入汉阳禅。一枕西山外，虚舟常浩然。
赠朱中书:十年种田滨五湖，十年遭涝尽为芜。频年井税常不足，今年缗钱谁为输。东邻转谷五之利，西邻贩缯日已贵。而我守道不迁业，谁能肯敢效此事。紫微侍郎白虎殿，出入通籍回天眷。晨趋彩笔柏梁篇，昼出雕盘大官膳。会应怜尔居素约，可即长年守贫贱。
戏赠姚侍御:繁霜晓幕鸣柏乌，待子兽炭然金炉。重门启锁紫髯胡。新披骢马陇西驹，头戴獬豸急晨趋。明光殿前见天子，今日应弹佞幸夫。
馀杭醉歌赠吴山人:晓幕红襟燕，春城白项乌。只来梁上语，不向府中趋。城头坎坎鼓声曙，满庭新种樱桃树。桃花昨夜撩乱开，当轩发色映楼台。十千兑得馀杭酒，二月春城长命杯。酒后留君待明月，还将明月送君回。
石桥琪树:山上天将近，人间路渐遥。谁当云里见，知欲渡仙桥。
句:整巾千嶂耸，曳履百泉鸣。
奉和扈从温泉宫承恩赐浴:天行云从指骊宫，浴日馀波锡诏同。彩殿氤氲拥香溜，纱窗宛转闭和风。来将兰气冲皇泽，去引星文捧碧空。自怜遇坎便能止，愿托仙槎路未通。
赠张敬微:大河东北望桃林，杂树冥冥结翠阴。不知君作神仙尉，特讶行来云雾深。
采莲词:朝出沙头日正红，晚来云起半江中。赖逢邻女曾相识，并著莲舟不畏风。
江南行:茨菰叶烂别西湾，莲子花开犹未还。妾梦不离江水上，人传郎在凤凰山。
句:残花与露落，坠叶随风翻。日侧南涧幽，风凝北林暮。
人日剪彩:闺妇持刀坐，自怜裁剪新。叶催情缀色，花寄手成春。帖燕留妆户，黏鸡待饷人。擎来问夫婿，何处不如真。
句:巧裁蝉鬓畏风吹，尽作蛾眉恐人妒。。
同望幸新亭赐钱公宴:感梦通玄化，覃恩降紫宸。赐钱开汉府，分帛醉尧人。地隔朝宗庆，亭临卜洛新。行看广云雨，二月次东巡。
晚夏马嵬卿叔池亭即事寄京都一二知己:忝职畿甸淹，滥陪时俊后。才轻策疲劣，势薄常驱走。牵役劳风尘，秉心在岩薮。宗贤开别业，形胜代希偶。竹绕清渭滨，泉流白渠口。逡巡期赏会，挥忽变星斗。逮此乘务闲，因而访幽叟。入来殊景物，行复洗纷垢。林静秋色多，潭深月光厚。盛香莲近拆，新味瓜初剖。滞拙怀隐沦，书之寄良友。
丽正殿赐宴同勒天前烟年四韵应制:金殿忝陪贤，琼羞忽降天。鼎罗仙掖里，觞拜琐闱前。院逼青霄路，厨和紫禁烟。酒酣空忭舞，何以答昌年。
古木卧平沙:古木卧平沙，摧残岁月赊。有根横水石，无叶拂烟霞。春至苔为叶，冬来雪作花。不逢星汉使，谁辨是灵槎。
春江花月夜二首:林花发岸口，气色动江新。此夜江中月，流光花上春。分明石潭里，宜照浣纱人。交甫怜瑶珮，仙妃难重期。沉沉绿江晚，惆怅碧云姿。初逢花上月，言是弄珠时。
巫山:巫岭岧峣天际重，佳期宿昔愿相从。朝云暮雨连天暗，神女知来第几峰。
春草:春草青青万里馀，边城落日见离居。情知海上三年别，不寄云间一纸书。
奉和登会昌山应制:岩磴列云旗，吾君访道时。乾行万物睹，日驭六龙迟。望远回天顾，登高动睿词。愿因山作寿，长保会昌期。
奉和御制登鸳鸯楼即目应制:玉辇下离宫，琼楼上半空。方巡五年狩，更辟四门聪。井邑观秦野，山河念禹功。停銮留睿作，轩槛起南风。
送周判官往台州:吾宗长作赋，登陆访天台。星使行看入，云仙意转催。饮冰攀璀璨，驱传历莓苔。日暮东郊别，真情去不回。
送魏骑曹充宇文侍御判官分按山南:云雨阳台路，光华驿骑巡。劝农开梦土，恤隐惠荆人。楼迥吟黄鹤，江长望白蘋。观风布明诏，更是汉南春。
送苏郎中绾出佐荆州:神仙久留滞，清切伫飞翻。忽佐南方牧，何时西掖垣。高车自兰省，便道出荆门。不见河梁别，空销郢路魂。
冬末送魏起居赴京:大名将起魏，良史更逢迁。驿骑朝丹阙，关亭望紫烟。西京春色近，东观物华偏。早赴王正月，挥毫记首年。
送李补阙摄御史充河西节度判官:昔年叨补衮，边地亦埋轮。官序惭先达，才名畏后人。西戎虽献款，上策耻和亲。早赴前军幕，长清外域尘。
扬子江楼:扬子何年邑，雄图作楚关。江连二妃渚，云近八公山。驿道青枫外，人烟绿屿间。晚来潮正满，数处落帆还。
山行遇雨:骤雨昼氤氲，空天望不分。暗山唯觉电，穷海但生云。涉涧猜行潦，缘崖畏宿氛。夜来江月霁，棹唱此中闻。
和常州崔使君咏后庭梅二首:闻唱梅花落，江南春意深。更传千里外，来入越人吟。弱干红妆倚，繁香翠羽寻。庭中自公日，歌舞向芳阴。梅院重门掩，遥遥歌吹边。庭深人不见，春至曲能传。花落弹棋处，香来荐枕前。使君停五马，行乐此中偏。
故程将军妻南阳郡夫人樊氏挽歌:德配程休甫，名高鲁季姜。宠荣苍玉珮，宴梦郁金堂。白日期偕老，幽泉忽悼亡。国风犹在咏，江汉近南阳。
奉和李右相中书壁画山水:庙堂多暇日，山水契中情。欲写高深趣，还因藻绘成。九江临户牖，三峡绕檐楹。花柳穷年发，烟云逐意生。能令万里近，不觉四时行。气染荀香馥，光含乐镜清。咏歌齐出处，图画表冲盈。自保千年遇，何论八载荣。
登越州城:越嶂绕层城，登临万象清。封圻沧海合，廛市碧湖明。晓日渔歌满，芳春棹唱行。山风吹美箭，田雨润香粳。代阅英灵尽，人闲吏隐并。赠言王逸少，已见曲池平。
和咏廨署有樱桃:上林天禁里，芳树有红樱。江国今来见，君门春意生。香从花绶转，色绕佩珠明。海鸟衔初实，吴姬扫落英。切将稀取贵，羞与众同荣。为此堪攀折，芳蹊处处成。
同洛阳李少府观永乐公主入蕃:边地莺花少，年来未觉新。美人天上落，龙塞始应春。
途中口号:邺城东北望陵台，珠翠繁华去不回。无复新妆艳红粉，空馀故垄满青苔。
从军行:塞北胡霜下，营州索兵救。夜里偷道行，将军马亦瘦。刀光照塞月，阵色明如昼。传闻贼满山，已共前锋斗。
杂诗:逢著平乐儿，论交鞍马前。与酤一斗酒，恰用十千钱。后余在关内，作事多迍邅。何肯相救援，徒闻宝剑篇。
石头滩作:怅矣秋风时，余临石头濑。因高见远境，尽此数州内。羽山数点青，海岸杂光碎。离离树木少，漭漭湖波大。日暮千里帆，南飞落天外。须臾遂入夜，楚色有微霭。寻远迹已穷，遗荣事多昧。一身犹未理，安得济时代。且泛朝夕潮，荷衣蕙为带。
宿范浦:月暗潮又落，西陵渡暂停。村烟和海雾，舟火乱江星。路转定山绕，塘连范浦横。鸱夷近何去，空山临沧溟。
古意二首:玉笼薰绣裳，著罢眠洞房。不能春风里，吹却兰麝香。种棘遮蘼芜，畏人来采杀。比至狂夫还，看看几花发。
襄阳曲二首:蕙草娇红萼，时光舞碧鸡。城中美年少，相见白铜鞮。少年襄阳地，来往襄阳城。城中轻薄子，知妾解秦筝。
魏宫词:朝日照红妆，拟上铜雀台。画眉犹未了，魏帝使人催。
采莲曲:玉溆花争发，金塘水乱流。相逢畏相失，并著采莲舟。
小长干曲:月暗送潮风，相寻路不通。菱歌唱不彻，知在此塘中。
今别离:送别未能旋，相望连水口。船行欲映洲，几度急摇手。
卫艳词:淇上桑叶青，青楼含白日。比时遥望君，车马城中出。
渭水西别李仑:陇右长亭堠，山阴古塞秋。不知呜咽水，何事向西流。
古意:净扫黄金阶，飞霜皎如雪。下帘弹箜篌，不忍见秋月。
题武陵草堂:草堂列仙楼，上在青山顶。户外窥数峰，阶前对双井。雨来花尽湿，风度松初冷。登栈行不疲，入谿语弥静。云能去尘服，兼欲事金鼎。正直心所存，谄谀长自省。适知幽遁趣，已觉烦虑屏。更爱云林间，吾将卧南颍。
咏王大娘戴竿:楼前百戏竞争新，唯有长竿妙入神。谁谓绮罗翻有力，犹自嫌轻更著人。
同皇甫兵曹天官寺浴室新成招友人赏会:温室欢初就，兰交托胜因。共听无漏法，兼濯有为尘。水洁三空性，香沾四大身。清心多善友，颂德慰同人。
咏铜柱:天门街里倒天枢，火急先须御火珠。计合一条丝线挽，何劳两县索人夫。
奉和圣制次琼岳应制:东幸从人望，西巡顺物回。云收二华出，天转五星来。十月农初罢，三驱礼复开。更看琼岳上，佳气接神台。
流崖州至鬼门关作:一去一万里，千知千不还。崖州何处在，生度鬼门关。
赠元载歌妓:雪面淡眉天上女，凤箫鸾翅欲飞去。玉山翘翠步无尘，楚腰如柳不胜春。
奉和圣制三月三日:上巳迂龙驾，中流泛羽觞。酒因朝太子，诗为乐贤王。锦缆方舟渡，琼筵大乐张。风摇垂柳色，花发异林香。野老歌无事，朝臣饮岁芳。皇情被群物，中外洽恩光。
省试白云起封中:千年泰山顶，云起汉王封。不作奇峰状，宁分触石容。为霖虽易得，表圣自难逢。冉冉排空上，依依叠影重。素光非曳练，灵贶是从龙。岂学无心出，东西任所从。
青雀歌:啾啾青雀儿，飞来飞去仰天池。逍遥饮啄安涯分，何假扶摇九万为。
戏赠邵使君张郎:少妇石榴裙，新妆白玉面。能迷张公子，不许时相见。
同王维过崔处士林亭:映竹时闻转辘轳，当窗只见网蜘蛛。主人非病常高卧，环堵蒙笼一老儒。
嵩山十志十首。樾馆:紫岩隈兮青谿侧，云松烟茑兮千古色。芳靃蘼兮荫蒙茏，幽人构馆兮在其中。靃蘼蒙茏兮开樾馆，卧风霄兮坐霞旦。粤有宾兮时戾止，樵苏不爨兮清谈已，永岁终朝兮常若此。
嵩山十志十首。枕烟庭:临泱漭兮背青荧，吐云烟兮合窅冥。怳欻翕兮沓幽霭，意缥缈兮群仙会。窅冥仙会兮枕烟庭，竦魂形兮凝视听。闻夫至诚必感兮巅，契颢气，养丹田，终仿像兮觏灵仙。
嵩山十志十首。云锦淙:水攒冲兮石丛耸，焕云锦兮喷汹涌。苔駮荦兮草夤缘，芳幂幂兮濑溅溅。石攒丛兮云锦淙，波连珠兮文沓绛。有洁冥者媚此幽，漱灵液兮乐天休，实获我心兮夫何求。
嵩山十志十首。幂翠庭:青崖阴兮月涧曲，重幽叠邃兮隐沦躅。草树绵幂兮翠蒙茏，当其无兮庭在中。当无有用兮幂翠庭，神可谷兮道可冥。有幽人兮张素琴，皇徽兮绿水阴，德之愔兮澹多心。
嵩山十志十首。金碧潭:水碧色兮石金光，滟熠熠兮濙湟湟。泉葩映兮烟茑临，红灼灼，翠阴阴。翠相鲜兮金碧潭，霜天洞兮烟景涵。有幽人兮好冥绝，炳其焕兮凝其洁，悠悠千古兮长不灭。
从驾温泉宫:神女调温液，年年待圣人。试开临水殿，来洗属车尘。暖气随明主，恩波浃近臣。灵威自无极，从此献千春。
奉和圣制早度蒲津关:仙掌临秦甸，虹桥辟晋关。两都分地险，一曲度河湾。路得津门要，时称古戍闲。城花春正发，岸柳曙堪攀。后乘犹临水，前旌欲换山。长安回望日，宸御六龙还。
题奉国寺:新秋夜何爽，露下风转凄。一磬竹林外，千灯花塔西。
题龙门寺:窗灯林霭里，闻磬水声中。更与龙华会，炉烟满夕风。
白牡丹:长安年少惜春残，争认慈恩紫牡丹。别有玉盘乘露冷，无人起就月中看。
和从叔禄愔元日早朝:铜浑变秋节，玉律动年灰。暧暧城霞旦，隐隐禁门开。众灵凑仙府，百神朝帝台。叶令双凫至，梁王驷马来。戈鋋映林阙，歌管拂尘埃。保章望瑞气，尚书免火灾。冠冕多秀士，簪裾饶上才。谁怜张仲蔚，日暮反蒿莱。
陇西行:十里一走马，五里一扬鞭。都护军书至，匈奴围酒泉。关山正飞雪，烽戍断无烟。
赠从弟司库员外絿:少年识事浅，强学干名利。徒闻跃马年，苦无出人智。即事岂徒言，累官非不试。既寡遂性欢，恐招负时累。清冬见远山，积雪凝苍翠。浩然出东林，发我遗世意。惠连素清赏，夙语尘外事。欲缓携手期，流年一何驶。
送韦大夫东京留守:人外遗世虑，空端结遐心。曾是巢许浅，始知尧舜深。苍生讵有物，黄屋如乔林。上德抚神运，冲和穆宸襟。云雷康屯难，江海遂飞沉。天工寄人英，龙衮瞻君临。名器苟不假，保釐固其任。素质贯方领，清景照华簪。慷慨念王室，从容献官箴。云旗蔽三川，画角发龙吟。晨扬天汉声，夕卷大河阴。穷人业已宁，逆虏遗之擒。然后解金组，拂衣东山岑。给事黄门省，秋光正沉沉。壮心与身退，老病随年侵。君子从相访，重玄其可寻。
别綦毋潜:端笏明光宫，历稔朝云陛。诏刊延阁书，高议平津邸。适意偶轻人，虚心削繁礼。盛得江左风，弥工建安体。高张多绝弦，截河有清济。严冬爽群木，伊洛方清泚。渭水冰下流，潼关雪中启。荷蓧几时还，尘缨待君洗。
自大散以往深林密竹磴道盘曲四五十里至黄牛岭见黄花川:危径几万转，数里将三休。回环见徒侣，隐映隔林丘。飒飒松上雨，潺潺石中流。静言深溪里，长啸高山头。望见南山阳，白露霭悠悠。青皋丽已净，绿树郁如浮。曾是厌蒙密，旷然销人忧。
送康太守:城下沧江水，江边黄鹤楼。朱阑将粉堞，江水映悠悠。铙吹发夏口，使君居上头。郭门隐枫岸，候吏趋芦洲。何异临川郡，还劳康乐侯。
送权二:高人不可有，清论复何深。一见如旧识，一言知道心。明时当薄宦，解薜去中林。芳草空隐处，白云馀故岑。韩侯久携手，河岳共幽寻。怅别千馀里，临堂鸣素琴。
夷门歌:七雄雄雌犹未分，攻城杀将何纷纷。秦兵益围邯郸急，魏王不救平原君。公子为嬴停驷马，执辔愈恭意愈下。亥为屠肆鼓刀人，嬴乃夷门抱关者。非但慷慨献良谋，意气兼将身命酬。向风刎颈送公子，七十老翁何所求。
奉和圣制天长节赐宰臣歌应制:太阳升兮照万方，开阊阖兮临玉堂，俨冕旒兮垂衣裳。金天净兮丽三光，彤庭曙兮延八荒。德合天兮礼神遍，灵芝生兮庆云见。唐尧后兮稷契臣，匝宇宙兮华胥人。尽九服兮皆四邻，乾降瑞兮坤降珍。
鱼山神女祠歌。迎神:坎坎击鼓，鱼山之下。吹洞箫，望极浦。女巫进，纷屡舞。陈瑶席，湛清酤。风凄凄兮夜雨，不知神之来兮不来，使我心兮苦复苦。
奉和圣制赐史供奉曲江宴应制:侍从有邹枚，琼筵就水开。言陪柏梁宴，新下建章来。对酒山河满，移舟草树回。天文同丽日，驻景惜行杯。
早朝:柳暗百花明，春深五凤城。城乌睥睨晓，宫井辘轳声。方朔金门侍，班姬玉辇迎。仍闻遣方士，东海访蓬瀛。
和尹谏议史馆山池:云馆接天居，霓裳侍玉除。春池百子外，芳树万年馀。洞有仙人箓，山藏太史书。君恩深汉帝，且莫上空虚。
奉和杨驸马六郎秋夜即事:高楼月似霜，秋夜郁金堂。对坐弹卢女，同看舞凤凰。少儿多送酒，小玉更焚香。结束平阳骑，明朝入建章。
酬张少府:晚年唯好静，万事不关心。自顾无长策，空知返旧林。松风吹解带，山月照弹琴。君问穷通理，渔歌入浦深。
送封太守:忽解羊头削，聊驰熊首轓。扬舲发夏口，按节向吴门。帆映丹阳郭，枫攒赤岸村。百城多候吏，露冕一何尊。
送赵都督赴代州得青字:天官动将星，汉上柳条青。万里鸣刁斗，三军出井陉。忘身辞凤阙，报国取龙庭。岂学书生辈，窗间老一经。
登辨觉寺:竹径从初地，莲峰出化城。窗中三楚尽，林上九江平。软草承趺坐，长松响梵声。空居法云外，观世得无生。
慕容承携素馔见过:纱帽乌皮几，闲居懒赋诗。门看五柳识，年算六身知。灵寿君王赐，雕胡弟子炊。空劳酒食馔，持底解人颐。
韦给事山居:幽寻得此地，讵有一人曾。大壑随阶转，群山入户登。庖厨出深竹，印绶隔垂藤。即事辞轩冕，谁云病未能。
淇上田园即事:屏居淇水上，东野旷无山。日隐桑柘外，河明闾井间。牧童望村去，猎犬随人还。静者亦何事，荆扉乘昼关。
春日上方即事:好读高僧传，时看辟谷方。鸠形将刻仗，龟壳用支床。柳色青山映，梨花夕鸟藏。北窗桃李下，闲坐但焚香。
汉江临泛:楚塞三湘接，荆门九派通。江流天地外，山色有无中。郡邑浮前浦，波澜动远空。襄阳好风日，留醉与山翁。
千塔主人:逆旅逢佳节，征帆未可前。窗临汴河水，门渡楚人船。鸡犬散墟落，桑榆荫远田。所居人不见，枕席生云烟。
待储光羲不至:重门朝已启，起坐听车声。要欲闻清佩，方将出户迎。晚钟鸣上苑，疏雨过春城。了自不相顾，临堂空复情。
酬慕容十一:行行西陌返，驻幰问车公。挟毂双官骑，应门五尺僮。老年如塞北，强起离墙东。为报壶丘子，来人道姓蒙。
奉和圣制庆玄元皇帝玉像之作应制:明君梦帝先，宝命上齐天。秦后徒闻乐，周王耻卜年。玉京移大像，金箓会群仙。承露调天供，临空敞御筵。斗回迎寿酒，山近起炉烟。愿奉无为化，斋心学自然。
奉和圣制上巳于望春亭观禊饮应制:长乐青门外，宜春小苑东。楼开万井上，辇过百花中。画鹢移仙妓，金貂列上公。清歌邀落日，妙舞向春风。渭水明秦甸，黄山入汉宫。君王来祓禊，灞浐亦朝宗。
三月三日勤政楼侍宴应制:彩仗连宵合，琼楼拂曙通。年光三月里，宫殿百花中。不数秦王日，谁将洛水同。酒筵嫌落絮，舞袖怯春风。天保无为德，人欢不战功。仍临九衢宴，更达四门聪。
送熊九赴任安阳:魏国应刘后，寂寥文雅空。漳河如旧日，之子继清风。阡陌铜台下，闾阎金虎中。送车盈灞上，轻骑出关东。相去千馀里，西园明月同。
山中示弟:山林吾丧我，冠带尔成人。莫学嵇康懒，且安原宪贫。山阴多北户，泉水在东邻。缘合妄相有，性空无所亲。安知广成子，不是老夫身。
春过贺遂员外药园:前年槿篱故，新作药栏成。香草为君子，名花是长卿。水穿盘石透，藤系古松生。画畏开厨走，来蒙倒屣迎。蔗浆菰米饭，蒟酱露葵羹。颇识灌园意，於陵不自轻。
苑舍人能书梵字兼达梵音，皆曲尽其妙，戏为之赠:名儒待诏满公车。才子为郎典石渠。莲花法藏心悬悟，贝叶经文手自书。楚词共许胜扬马，梵字何人辨鲁鱼。故旧相望在三事，愿君莫厌承明庐。
酬郭给事:洞门高阁霭馀辉，桃李阴阴柳絮飞。禁里疏钟官舍晚，省中啼鸟吏人稀。晨摇玉佩趋金殿，夕奉天书拜琐闱。强欲从君无那老，将因卧病解朝衣。
听百舌鸟:上兰门外草萋萋，未央宫中花里栖。亦有相随过御苑，不知若个向金堤。入春解作千般语，拂曙能先百鸟啼。万户千门应觉晓，建章何必听鸣鸡。
辋川集。华子冈:飞鸟去不穷，连山复秋色。上下华子冈，惆怅情何极。
辋川集。文杏馆:文杏裁为梁，香茅结为宇。不知栋里云，去作人间雨。
辋川集。斤竹岭:檀栾映空曲，青翠漾涟漪。暗入商山路，樵人不可知。
辋川集。鹿柴:空山不见人，但闻人语响。返景入深林，复照青苔上。
辋川集。木兰柴:秋山敛馀照，飞鸟逐前侣。彩翠时分明，夕岚无处所。
辋川集。宫槐陌:仄径荫宫槐，幽阴多绿苔。应门但迎扫，畏有山僧来。
辋川集。欹湖:吹箫凌极浦，日暮送夫君。湖上一回首，青山卷白云。
辋川集。金屑泉:日饮金屑泉，少当千馀岁。翠凤翊文螭，羽节朝玉帝。
辋川集。北垞:北垞湖水北，杂树映朱阑。逶迤南川水，明灭青林端。
辋川集。辛夷坞:木末芙蓉花，山中发红萼。涧户寂无人，纷纷开且落。
辋川集。漆园:古人非傲吏，自阙经世务。偶寄一微官，婆娑数株树。
辋川集。椒园:桂尊迎帝子，杜若赠佳人。椒浆奠瑶席，欲下云中君。
皇甫岳云溪杂题五首。鸟鸣涧:人闲桂花落，夜静春山空。月出惊山鸟，时鸣春涧中。
皇甫岳云溪杂题五首。上平田:朝耕上平田，暮耕上平田。借问问津者，宁知沮溺贤。
皇甫岳云溪杂题五首。萍池:春池深且广，会待轻舟回。靡靡绿萍合，垂杨扫复开。
山中寄诸弟妹:山中多法侣，禅诵自为群。城郭遥相望，唯应见白云。
临高台送黎拾遗:相送临高台，川原杳何极。日暮飞鸟还，行人去不息。
别辋川别业:依迟动车马，惆怅出松萝。忍别青山去，其如绿水何。
崔九弟欲往南山马上口号与别:城隅一分手，几日还相见。山中有桂花，莫待花如霰。
书事:轻阴阁小雨，深院昼慵开。坐看苍苔色，欲上人衣来。
赠裴旻将军:腰间宝剑七星文，臂上雕弓百战勋。见说云中擒黠虏，始知天上有将军。
戏题辋川别业:柳条拂地不须折，松树披云从更长。藤花欲暗藏猱子，柏叶初齐养麝香。
青雀歌:林间青雀儿，来往翩翩绕一枝。莫言不解衔环报，但问君恩今若为。
九日作:莫将边地比京都，八月严霜草已枯。今日登高樽酒里，不知能有菊花无。
青雀歌:动息自适性，不曾妄与燕雀群。幸忝鹓鸾早相识，何时提携致青云。
辋川集二十首。孟城坳:结庐古城下，时登古城上。古城非畴昔，今人自来往。
辋川集二十首。文杏馆:迢迢文杏馆，跻攀日已屡。南岭与北湖，前看复回顾。
辋川集二十首。斤竹岭:明流纡且直，绿筱密复深。一径通山路，行歌望旧岑。
辋川集二十首。宫槐陌:门前宫槐陌，是向欹湖道。秋来山雨多，落叶无人扫。
辋川集二十首。欹湖:空阔湖水广，青荧天色同。舣舟一长啸，四面来清风。
辋川集二十首。北垞:南山北垞下，结宇临欹湖。每欲采樵去，扁舟出菰蒲。
辋川集二十首。竹里馆:来过竹里馆，日与道相亲。出入唯山鸟，幽深无世人。
辋川集二十首。辛夷坞:绿堤春草合，王孙自留玩。况有辛夷花，色与芙蓉乱。
青雀歌:青扈绕青林，翩翾陋体一微禽。不应常在藩篱下，他日凌云谁见心。
酬王维:莲花梵字本从天，华省仙郎早悟禅。三点成伊犹有想，一观如幻自忘筌。为文已变当时体，入用还推间气贤。应同罗汉无名欲，故作冯唐老岁年。
赠王威古:三十羽林将，出身常事边。春风吹浅草，猎骑何翩翩。插羽两相顾，鸣弓新上弦。射麋入深谷，饮马投荒泉。马上共倾酒，野中聊割鲜。相看未及饮，杂虏寇幽燕。烽火去不息，胡尘高际天。长驱救东北，战解城亦全。报国行赴难，古来皆共然。
入若耶溪:轻舟去何疾，已到云林境。起坐鱼鸟间，动摇山水影。岩中响自答，溪里言弥静。事事令人幽，停桡向馀景。
杂诗:可怜青铜镜，挂在白玉堂。玉堂有美女，娇弄明月光。罗袖拂金鹊，彩屏点红妆。妆罢含情坐，春风桃李香。
孟门行:黄雀衔黄花，翩翩傍檐隙。本拟报君恩，如何反弹射。金罍美酒满座春，平原爱才多众宾。满堂尽是忠义士，何意得有谗谀人。谀言反覆那可道，能令君心不自保。北园新栽桃李枝，根株未固何转移。成阴结实君自取，若问傍人那得知。
上巳:巳日帝城春，倾都祓禊晨。停车须傍水，奏乐要惊尘。弱柳障行骑，浮桥拥看人。犹言日尚早，更向九龙津。
奉和许给事夜直简诸公:西掖黄枢近，东曹紫禁连。地因才子拜，人用省郎迁。夜直千门静，河明万象悬。建章宵漏急，阊阖晓钟传。宠列貂蝉位，恩深侍从年。九重初起草，五夜即成篇。顾己无官次，循涯但自怜。远陪兰署作，空此仰神仙。
渡淮河寄平一:天色混波涛，岸阴匝村墅。微微汉祖庙，隐隐江陵渚。云树森已重，时明郁相拒。
观华岳:西入秦关口，南瞻驿路连。彩云生阙下，松树到祠边。作镇当官道，雄都俯大川。莲峰径上处，仿佛有神仙。
苏氏别业:别业居幽处，到来生隐心。南山当户牖，沣水映园林。屋覆经冬雪，庭昏未夕阴。寥寥人境外，闲坐听春禽。
题韩少府水亭:梅福幽栖处，佳期不忘还。鸟吟当户竹，花绕傍池山。水气侵阶冷，松阴覆座闲。宁知武陵趣，宛在市朝间。
七夕:闺女求天女，更阑意未阑。玉庭开粉席，罗袖捧金盘。向月穿针易，临风整线难。不知谁得巧，明旦试相看。
寄王长史:汝颍俱宿好，往来托层峦。终日何寂寞，绕篱生蕙兰。
句:不知叠嶂夜来雨，清晓石楠花乱流。
龙门西峰晓望刘十八不至:春台临永路，跂足望行子。片片云触峰，离离鸟渡水。丛林远山上，霁景杂花里。不见携手人，下山采绿芷。
题神力师院:大师神杰貌，五岳森禅房。坚持日月珠，豁见沧江长。随病拔诸苦，致身如法王。阶庭药草遍，饭食天花香。树色向高阁，昼阴横半墙。每闻第一义，心净琉璃光。
李兵曹壁画山水各赋得桂水帆:片帆浮桂水，落日天涯时。飞鸟看共度，闲云相与迟。长波无晓夜，泛泛欲何之。
题合欢:开花复卷叶，艳眼又惊心。蝶绕西枝露，风披东干阴。黄衫漂细蕊，时拂女郎砧。
郑樱桃歌:石季龙，僭天禄，擅雄豪，美人姓郑名樱桃。樱桃美颜香且泽，娥娥侍寝专宫掖。后庭卷衣三万人，翠眉清镜不得亲。宫军女骑一千匹，繁花照耀漳河春。织成花映红纶巾，红旗掣曳卤簿新。鸣鼙走马接飞鸟，铜驮瑟瑟随去尘。凤阳重门如意馆，百尺金梯倚银汉。自言富贵不可量，女为公主男为王。赤花双簟珊瑚床，盘龙斗帐琥珀光。淫昏伪位神所恶，灭石者陵终不悟。邺城苍苍白露微，世事翻覆黄云飞。
弹棋歌:崔侯善弹棋，巧妙尽于此。蓝田美玉清如砥，白黑相分十二子。联翩百中皆造微，魏文手巾不足比。缘边度陇未可嘉，鸟跂星悬危复斜。回飙转指速飞电，拂四取五旋风花。坐中齐声称绝艺，仙人六博何能继。一别常山道路遥，为余更作三五势。
塞下曲:少年学骑射，勇冠并州儿。直爱出身早，边功沙漠垂。戎鞭腰下插，羌笛雪中吹。膂力今应尽，将军犹未知。
寄镜湖朱处士:澄霁晚流阔，微风吹绿蘋。鳞鳞远峰见，淡淡平湖春。芳草日堪把，白云心所亲。何时可为乐，梦里东山人。
送綦毋三寺中赋得纱灯:禅室吐香烬，轻纱笼翠烟。长绳挂青竹，百尺垂红莲。熠爚众星下，玲珑双塔前。含光待明发，此别岂徒然。
觉公院施鸟石台:石台置香饭，斋后施诸禽。童子亦知善，众生无惧心。苔痕苍晓露，盘势出香林。锡杖或围绕，吾师一念深。
达奚吏部夫人寇氏挽歌:存殁令名传，青青松柏田。事姑称孝妇，生子继先贤。露湿铭旌重，风吹卤簿前。阴堂从此闭，谁诵女师篇。
寄綦毋三:新加大邑绶仍黄，近与单车去洛阳。顾眄一过丞相府，风流三接令公香。南川粳稻花侵县，西岭云霞色满堂。共道进贤蒙上赏，看君几岁作台郎。
题少府监李丞山池:能向府亭内，置兹山与林。他人骕骦马，而我薜萝心。雨止禁门肃，莺啼官柳深。长廊閟军器，积水背城阴。窗外王孙草，床头中散琴。清风多仰慕，吾亦尔知音。
寄韩鹏:为政心闲物自闲，朝看飞鸟暮飞还。寄书河上神明宰，羡尔城头姑射山。
送崔婴赴汉阳:中外相连弟与兄，新加小县子男名。才年三十佩铜印，知尔弦歌汉水清。
春泛若耶溪:幽意无断绝，此去随所偶。晚风吹行舟，花路入溪口。际夜转西壑，隔山望南斗。潭烟飞溶溶，林月低向后。生事且弥漫，愿为持竿叟。
送宋秀才:冠古积荣盛，当时数戟门。旧交丞相子，继世五侯孙。长剑倚天外，短书盈万言。秋风一送别，江上黯消魂。
宿太平观:夕到玉京寝，窅冥云汉低。魂交仙室蝶，曙听羽人鸡。滴沥花上露，清泠松下谿。明当访真隐，挥手入无倪。
题灵隐寺山顶禅院:招提此山顶，下界不相闻。塔影挂清汉，钟声和白云。观空静室掩，行道众香焚。且驻西来驾，人天日未曛。
满公房:世界莲花藏，行人香火缘。灯王照不尽，中夜寂相传。
述韦昭应画犀牛:遐方献文犀，万里随南金。大邦柔远人，以之居山林。食棘无秋冬，绝流无浅深。双角前崭崭，三蹄下駸駸。朝贤壮其容，未能辨其音。有我衰鸟郎，新邑长鸣琴。陛阁飞嘉声，丘甸盈仁心。闲居命国工，作绘北堂阴。眈眈若有神，庶比来仪禽。昔有舞天庭，为君奏龙吟。
献王威仪:入与真主言，有骑天马来。但有华清宫，不用神明台。肃肃长自闲，门静无人开。
杂咏五首。石子松:盘石青岩下，松生盘石中。冬春无异色，朝暮有清风。五鬣何人采，西山旧两童。
杂咏五首。架檐藤:得从轩墀下，殊胜松柏林。生枝逐架远，吐叶向门深。何许答君子，檐间朝暝阴。
杂咏五首。池边鹤:舞鹤傍池边，水清毛羽鲜。立如依岸雪，飞似向池泉。江海虽言旷，无如君子前。
杂咏五首。钓鱼湾:垂钓绿湾春，春深杏花乱。潭清疑水浅，荷动知鱼散。日暮待情人，维舟绿杨岸。
题太玄观:门外车马喧，门里宫殿清。行即翳若木，坐即吹玉笙。所喧既非我，真道其冥冥。
至嵩阳观，观即天皇故宅:真人上清室，乃在中峰前。花雾生玉井，霓裳画列仙。念兹宫故宇，多此地新泉。松柏有清阴，薜萝亦自妍。一闻步虚子，又话逍遥篇。忽若在云汉，风中意泠然。
题应圣观:空中望小山，山下见馀雪。皎皎河汉女，在兹养真骨。登门骇天书，启籥问仙诀。池光摇水雾，灯色连松月。合砖起花台，折草成玉节。天鸡弄白羽，王母垂玄发。北有上年宫，一路在云霓。上心方向道，时复朝金阙。
石瓮寺:遥山起真宇，西向尽花林。下见宫殿小，上看廊庑深。苑花落池水，天语闻松音。君子又知我，焚香期化心。
河中望鸟滩作贻吕四郎中:河流有深曲，舟子莫能知。弭棹临沙屿，微吟西日驰。平明春色霁，两岸好风吹。去去川途尽，悠悠亲友离。汉宫成羽翼，伊水弄参差。为惜淮南子，如何攀桂枝。
朝邑蔡主簿期不会二首:下位日趋走，久之宾会疏。空迟偶词赋，所愧比园庐。朝念池上酌，暮逢林下书。方将固封守，暂欲混畋渔。衰柳隐长路，秋云满太虚。遥遥望左右，日入未回车。日入清风至，知君在西偏。车舆既成列，宾仆复能贤。迢递下墟坂，逍遥看井田。苍山起暮雨，极浦浮长烟。服义大如志，交欢数尽年。宁言十馀里，不见空来还。
奉和中书徐侍郎中书省玩白云寄颖阳赵大:青阙朝初退，白云遥在天。非关取雷雨，故欲伴神仙。泛滟鹓池曲，飘飖琐闼前。犹多远山意，幸入侍臣篇。
祭风伯坛应张太祝作:圣主御青春，纶言命使臣。将修风伯祀，更福太平人。帟幕宵联事，坛场晓降神。帝心矜动物，非为属车人。
洛潭送人觐省:清洛带芝田，东流入大川。舟轻水复急，别望杳如仙。细草生春岸，明霞散早天。送君唯一曲，当是白华篇。
送人随大夫和蕃:西方有六国，国国愿来宾。圣主今无外，怀柔遣使臣。大夫开幕府，才子作行人。解剑聊相送，边城二月春。
官庄池观竞渡:落日吹箫管，清池发棹歌。船争先后渡，岸激去来波。水叶藏鱼鸟，林花间绮罗。踟蹰仙女处，犹似望天河。
重寄虬上人:一作云峰别，三看花柳朝。青山隔远路，明月空长霄。鹊浴西江雨，鸡鸣东海潮。此情劳梦寐，况道双林遥。
大酺得长字韵时任安宜尉:大道启元命，时人居太康。中朝发玄泽，下国被天光。明诏始端午，初筵当履霜。鼓鼙迎爽气，羽籥映新阳。太守即悬圃，淮夷成葆疆。小臣惭下位，拜手颂灵长。
奉真观:真门迥向北，驰道直向西。为与天光近，云色成虹霓。
洛阳尉刘晏与府掾诸公茶集天宫寺岸道上人房:良友呼我宿，月明悬天宫。道安风尘外，洒扫青林中。削去府县理，豁然神机空。自从三湘还，始得今夕同。旧居太行北，远宦沧溟东。各有四方事，白云处处通。
初日:初日净金闺，先照床前暖。斜光入罗幕，稍稍亲丝管。云发不能梳，杨花更吹满。
失题:奸雄乃得志，遂使群心摇。赤风荡中原，烈火无遗巢。一人计不用，万里空萧条。
城傍曲:秋风鸣桑条，草白狐兔骄。邯郸饮来酒未消，城北原平掣皂雕。射杀空营两腾虎，回身却月佩弓弰。
奉赠张荆州:祝融之峰紫云衔，翠如何其雪崭岩。邑西有路缘石壁，我欲从之卧穹嵌。鱼有心兮脱网罟，江无人兮鸣枫杉。王君飞舄仍未去，苏耽宅中意遥缄。
驾幸河东:晋水千庐合，汾桥万国从。开唐天业盛，入沛圣恩浓。下辇回三象，题碑任六龙。睿明悬日月，千岁此时逢。
静法师东斋:筑室在人境，遂得真隐情。春尽草木变，雨来池馆清。琴书全雅道，视听已无生。闭户脱三界，白云自虚盈。
遇薛明府谒聪上人:欣逢柏梁故，共谒聪公禅。石室无人到，绳床见虎眠。阴崖常抱雪，枯涧为生泉。出处虽云异，同欢在法筵。
谒焦炼师:中峰青苔壁，一点云生时。岂意石堂里，得逢焦炼师。炉香净琴案，松影闲瑶墀。拜受长年药，翩翻西海期。
夏月花萼楼酺宴应制:土德三元正，尧心万国同。汾阴备冬礼，长乐应和风。赐庆垂天泽，流欢旧渚宫。楼台生海上，箫鼓出天中。雾晓筵初接，宵长曲未终。雨随青幕合，月照舞罗空。玉陛分朝列，文章发圣聪。愚臣忝书赋，歌咏颂丝桐。
同王维集青龙寺昙壁上人兄院五韵:本来清净所，竹树引幽阴。檐外含山翠，人间出世心。圆通无有象，圣境不能侵。真是吾兄法，何妨友弟深。天香自然会，灵异识钟音。
朝来曲:月昃鸣珂动，花连绣户春。盘龙玉台镜，唯待画眉人。
从军行:大将军出战，白日暗榆关。三面黄金甲，单于破胆还。
题僧房:棕榈花满院，苔藓入闲房。彼此名言绝，空中闻异香。
击磬老人:双峰褐衣久，一磬白眉长。谁识野人意，徒看春草芳。
送胡大:荆门不堪别，况乃潇湘秋。何处遥望君，江边明月楼。
送郭司仓:映门淮水绿，留骑主人心。明月随良掾，春潮夜夜深。
武陵田太守席送司马卢谿:诸侯分楚郡，饮饯五谿春。山水清晖远，俱怜一逐臣。
青楼曲二首:白马金鞍从武皇，旌旗十万宿长杨。楼头小妇鸣筝坐，遥见飞尘入建章。驰道杨花满御沟，红妆缦绾上青楼。金章紫绶千馀骑，夫婿朝回初拜侯。
萧驸马宅花烛:青鸾飞入合欢宫，紫凤衔花出禁中。可怜今夜千门里，银汉星回一道通。
寄陶副使:闻道将军破海门，如何远谪渡湘沅。春来明主封西岳，自有还君紫绶恩。
西江寄越弟:南浦逢君岭外还，沅溪更远洞庭山。尧时恩泽如春雨，梦里相逢同入关。
宴春源:源向春城花几重，江明深翠引诸峰。与君醉失松溪路，山馆寥寥传暝钟。
送李五:玉碗金罍倾送君，江西日入起黄云。扁舟乘月暂来去，谁道沧浪吴楚分。
留别郭八:长亭驻马未能前，井邑苍茫含暮烟。醉别何须更惆怅，回头不语但垂鞭。
送窦七:清江月色傍林秋，波上荧荧望一舟。鄂渚轻帆须早发，江边明月为君留。
巴陵送李十二:摇曳巴陵洲渚分，清江传语便风闻。山长不见秋城色，日暮蒹葭空水云。
留别司马太守:辰阳太守念王孙，远谪沅溪何可论。黄鹤青云当一举，明珠吐著报君恩。
送朱越:远别舟中蒋山暮，君行举首燕城路。蓟门秋月隐黄云，期向金陵醉江树。
送李十一尉临溪:泠泠花下琴，君唱渡江吟。天际一帆影，预悬离别心。以言神仙尉，因致瑶华音。回轸抚商调，越溪澄碧林。
张山人弹琴:君去芳草绿，西峰弹玉琴。岂惟丘中赏，兼得清烦襟。朝从山口还，出岭闻清音。了然云霞气，照见天地心。玄鹤下澄空，翩翩舞松林。改弦扣商声，又听飞龙吟。稍觉此身妄，渐知仙事深。其将炼金鼎，永矣投吾簪。
仙谷遇毛女意知是秦宫人:溪口水石浅，泠泠明药丛。入溪双峰峻，松栝疏幽风。垂岭枝袅袅，翳泉花濛濛。夤缘斋人目，路尽心弥通。盘石横阳崖，前流殊未穷。回潭清云影，瀰漫长天空。水边一神女，千岁为玉童。羽毛经汉代，珠翠逃秦宫。目觌神已寓，鹤飞言未终。祈君青云秘，愿谒黄仙翁。尝以耕玉田，龙鸣西顶中。金梯与天接，几日来相逢。
吊王将军墓:嫖姚北伐时，深入强千里。战馀落日黄，军败鼓声死。尝闻汉飞将，可夺单于垒。今与山鬼邻，残兵哭辽水。
古意:井底玉冰洞地明，琥珀辘轳青丝索。仙人骑凤披彩霞，挽上银瓶照天阁。黄金作身双飞龙，口衔明月喷芙蓉。一时渡海望不见，晓上青楼十二重。
题破山寺后禅院:清晨入古寺，初日照高林。竹径通幽处，禅房花木深。山光悦鸟性，潭影空人心。万籁此都寂，但馀钟磬音。
潭州留别:贤达不相识，偶然交已深。宿帆谒郡佐，怅别依禅林。湘水流入海，楚云千里心。望君杉松夜，山月清猿吟。
塞下:铁马胡裘出汉营，分麾百道救龙城。左贤未遁旌竿折，过在将军不在兵。
题法院:胜景门闲对远山，竹深松老半含烟。皓月殿中三度磬，水晶宫里一僧禅。
戏题湖上:湖上老人坐矶头，湖里桃花水却流。竹竿袅袅波无际，不知何者吞吾钩。
故绛行:君不见铜鞮观，数里城池已芜漫。君不见萀祁宫，几重台榭亦微濛。介马兵车全盛时，歌童舞女妖艳姿。一代繁华皆共绝，九原唯望冢累累。
春夜裁缝:珠箔因风起，飞蛾入最能。不教人夜作，方便杀明灯。
咏帘:玳瑁昔称华，玲珑薄绛纱。钩衔门势曲，节乱水纹斜。日弄长飞鸟，风摇不卷花。自当分内外，非是为骄奢。
题情人药栏:敛眉语芳草，何许太无情。正见离人别，春心相向生。
十五夜观灯:暂得金吾夜，通看火树春。停车傍明月，走马入红尘。妓杂歌偏胜，场移舞更新。应须尽记取，说向不来人。
闻漏:建礼含香处，重城待漏臣。徐闻传凤诏，晓唱辨鸡人。银箭残将尽，铜壶漏更新。催筹当午夜，移刻及三辰。杳杳从天远，泠泠出禁频。直疑残漏曙，肃肃对钩陈。
早过临淮:夜来三渚风，晨过临淮岛。湖中海气白，城上楚云早。鳞鳞鱼浦帆，漭漭芦洲草。川路日浩荡，惄焉心如捣。且言任倚伏，何暇念枯槁。范子名屡移，蘧公志常保。古人去已久，此理今难道。
春草宫怀古:君王不可见，芳草旧宫春。犹带罗裙色，青青向楚人。
正朝览镜作:憔悴逢新岁，茅扉见旧春。朝来明镜里，不忍白头人。
入百丈涧见桃花晚开:百丈深涧里，过时花欲妍。应缘地势下，遂使春风偏。
秋夜北山精舍观体如师梵:焚香奏仙呗，向夕遍空山。清切兼秋远，威仪对月闲。静分岩响答，散逐海潮还。幸得风吹去，随人到世间。
送崔载华、张起之闽中:不识闽中路，遥知别后心。猿声入岭切，鸟道问人深。旅食过夷落，方言会越音。西征开幕府，早晚用陈琳。
送李挚赴延陵令:清风季子邑，想见下车时。向水弹琴静，看山采菊迟。明君加印绶，廉使托茕嫠。旦暮华阳洞，云峰若有期。
馀干夜宴奉饯前苏州韦使君新除婺州作:复拜东阳郡，遥驰北阙心。行春五马急，向夜一猿深。山过康郎近，星看婺女临。幸容栖托分，犹恋旧棠阴。
送裴二十端公使岭南:苍梧万里路，空见白云来。远国知何在，怜君去未回。桂林无叶落，梅岭自花开。陆贾千年后，谁看朝汉台。
鄂渚送池州程使君:萧萧五马动，欲别谢临川。落日芜湖色，空山梅冶烟。江湖通廨舍，楚老拜戈船。风化东南满，行舟来去传。
送韦赞善使岭南:欲逐楼船将，方安卉服夷。炎洲经瘴远，春水上泷迟。岁贡随重译，年芳遍四时。番禺静无事，空咏饮泉诗。
曲阿对月别岑况、徐说:金陵已芜没，函谷复烟尘。犹见南朝月，还随上国人。白云心自远，沧海意相亲。何事须成别，汀洲欲暮春。
送李侍御贬鄱阳:回车仍昨日，谪去已秋风。干越知何处，云山只向东。暮天江色里，田鹤稻花中。却见鄱阳吏，犹应旧马骢。
过横山顾山人草堂:只见山相掩，谁言路尚通。人来千嶂外，犬吠百花中。细草香飘雨，垂杨闲卧风。却寻樵径去，惆怅绿溪东。
寻南溪常山道人隐居:一路经行处，莓苔见履痕。白云依静渚，春草闭闲门。过雨看松色，随山到水源。溪花与禅意，相对亦忘言。
送许拾遗还京:万里辞三殿，金陵到旧居。文星出西掖，卿月在南徐。故里惊朝服，高堂捧诏书。暂容乘驷马，谁许恋鲈鱼。
送张七判官还京觐省:春兰方可采，此去叶初齐。函谷莺声里，秦山马首西。庭闱新柏署，门馆旧桃蹊。春色长安道，相随入禁闺。
赠普门上人:支公身欲老，长在沃洲多。惠力堪传教，禅心久伏魔。山云随坐夏，江草伴头陀。借问回心后，贤愚去几何。
少年行:射飞夸侍猎，行乐爱联镳。荐枕青蛾艳，鸣鞭白马骄。曲房珠翠合，深巷管弦调。日晚春风里，衣香满路飘。
湘中纪行十首。湘妃庙:荒祠古木暗，寂寂此江濆。未作湘南雨，知为何处云。苔痕断珠履，草色带罗裙。莫唱迎仙曲，空山不可闻。
杂咏八首上礼部李侍郎。晚桃:四月深涧底，桃花方欲然。宁知地势下，遂使春风偏。此意颇堪惜，无言谁为传。过时君未赏，空媚幽林前。
杂咏八首上礼部李侍郎。古剑:龙泉闲古匣，苔藓沦此地。何意久藏锋，翻令世人弃。铁衣今正涩，宝刃犹可试。倘遇拂拭恩，应知剸犀利。
龙门八咏。福公塔:寂寞对伊水，经行长未还。东流自朝暮，千载空云山。谁见白鸥鸟，无心洲渚间。
龙门八咏。渡水:日暮下山来，千山暮钟发。不知波上棹，还弄山中月。伊水连白云，东南远明灭。
送徐大夫赴广州:上将坛场拜，南荒羽檄招。远人来百越，元老事三朝。雾绕龙山暗，山连象郡遥。路分江淼淼，军动马萧萧。画角知秋气，楼船逐暮潮。当令输贡赋，不使外夷骄。
奉饯郎中四兄罢馀杭太守承恩加侍御史…赴汝南行营:星使三江上，天波万里通。权分金节重，恩借铁冠雄。梅吹前军发，棠阴旧府空。残春锦障外，初日羽旗东。岸柳遮浮鹢，江花隔避骢。离心在何处，芳草满吴宫。
同姜濬题裴式微馀干东斋:世事终成梦，生涯欲半过。白云心已矣，沧海意如何。藜杖全吾道，榴花养太和。春风骑马醉，江月钓鱼歌。散帙看虫蠹，开门见雀罗。远山终日在，芳草傍人多。吏体庄生傲，方言楚俗讹。屈平君莫吊，肠断洞庭波。
洛阳主簿叔知和驿承恩赴选伏辞一首:仲父王佐材，屈身仇香位。一从理京剧，万事皆容易。则知无不可，通变有馀地。器宇溟渤宽，文锋镆铘利。憧憧洛阳道，日夕皇华使。二载出江亭，一心奉王事。功成良可录，道在知无愧。天府留香名，铨闱就明试。赋诗皆旧友，攀辙多新吏。彩服辞高堂，青袍拥征骑。此行季春月，时物正鲜媚。官柳阴相连，桃花色如醉。长安想在目，前路遥仿佛。落日看华山，关门逼青翠。行襜稍已隔，结恋无能慰。谁念尊酒间，裴回竹林意。
同崔载华赠日本聘使:怜君异域朝周远，积水连天何处通。遥指来从初日外，始知更有扶桑东。
送建州陆使君:汉庭初拜建安侯，天子临轩寄所忧。从此向南无限路，双旌已去水悠悠。
奉送贺若郎中贼退后之杭州:江上初收战马尘，莺声柳色待行春。双旌谁道来何暮，万井如今有几人。
送陶十赴杭州摄掾:莫叹江城一掾卑，沧洲未是阻心期。浙中山色千万状，门外潮声朝暮时。
寻龙井杨老:柴门草舍绝风尘，空谷耕田学子真。泉咽恐劳经陇底，山深不觉有秦人。手栽松树苍苍老，身卧桃园寂寂春。唯有胡麻当鸡黍，白云来往未嫌贫。
罪所上御史惟则:误因微禄滞南昌，幽系圜扉昼夜长。黄鹤翅垂同燕雀，青松心在任风霜。斗间谁与看冤气，盆下无由见太阳。贤达不能同感激，更于何处问苍苍。
西陵寄一上人:东山访道成开士，南渡隋阳作本师。了义惠心能善诱，吴风越俗罢淫祠。室中时见天人命，物外长悬海岳期。多谢清言异玄度，悬河高论有谁持。
和中丞出使恩命过终南别业:不过林园久，多因宠遇偏。故山长寂寂，春草过年年。花待朝衣间，云迎驿骑连。松萝深旧閤，樵木散闲田。拜阙贪摇佩，看琴懒更弦。君恩催早入，已梦傅岩边。
使过瑶台寺，有怀圆寂上人:上人居此寺，不出三十年。万法元无著，一心唯趣禅。忽纡尘外轸，远访区中缘。及尔不复见，支提犹岌然。
尚书都堂瓦松:华省秘仙踪，高堂露瓦松。叶因春后长，花为雨来浓。影混鸳鸯色，光含翡翠容。天然斯所寄，地势太无从。接栋临双阙，连甍近九重。宁知深涧底，霜雪岁兼封。
寄从弟:眼病身亦病，浮生已半空。迢迢千里月，应与惠连同。
有竹一篇七章:有竹斯竿，于阁之前。君子秉心，惟其贞坚兮。有竿斯竹，于阁之侧。君子秉操，惟其正直兮。彼蔚者竹，萧其森矣。有开者阁，宛其深矣。回檐幽砌，如翼如齿。冬之宵，霰雪斯瀌。我有金炉，熹其以歊。夏之日，炎景斯郁。我有珍簟，凄其以栗。彼纷者务，体其豫矣。有旨者酒，欢其且矣。友僚萃止，跗萼载靴。彼美公之姓兮，那欤应积庆兮，期子惟去之柄兮。
九日登望仙台，呈刘明府容:汉文皇帝有高台，此日登临曙色开。三晋云山皆北向，二陵风雨自东来。关门令尹谁能识，河上仙翁去不回。且欲近寻彭泽宰，陶然共醉菊花杯。
奉酬中书相公至日圆丘摄事合于中书后阁宿斋移止…之作:典籍开书府，恩荣避鼎司。郊丘资有事，斋戒守无为。宿雾蒙琼树，馀香覆玉墀。进经逢乙夜，展礼值明时。勋共山河列，名同竹帛垂。年年佐尧舜，相与致雍熙。
奉和圣制送张说上集贤学士赐宴，得筵字:东堂起集贤，贵得从神仙。首命台阶老，将崇御府员。送人锵玉佩，中使拂琼筵。和乐薰风解，湛恩时雨连。长材成磊落，短翮强翩翾。徒仰蓬莱地，何阶不让缘。
闻笛:岧峣试一临，虏骑附城阴。不辨风尘色，安知天地心。营开边月近，战苦阵云深。旦夕更楼上，遥闻横笛音。
东皇太一词:吉日初斋戒，灵巫穆上皇。焚香布瑶席，鸣佩奠椒浆。缓舞花飞满，清歌水去长。回波送神曲，云雨满潇湘。
送从弟邕下第后寻会稽:疾风吹征帆，倏尔向空没。千里在俄顷，三江坐超忽。向来共欢娱，日夕成楚越。落羽更分飞，谁能不惊骨。
岘潭作:石潭傍隈隩，沙岸晓夤缘。试垂竹竿钓，果得槎头鳊。美人骋金错，纤手脍红鲜。因谢陆内史，莼羹何足传。
初春汉中漾舟:羊公岘山下，神女汉皋曲。雪罢冰复开，春潭千丈绿。轻舟恣来往，探玩无厌足。波影摇妓钗，沙光逐人目。倾杯鱼鸟醉，联句莺花续。良会难再逢，日入须秉烛。
耶溪泛舟:落景馀清辉，轻桡弄溪渚。澄明爱水物，临泛何容与。白首垂钓翁，新妆浣纱女。相看似相识，脉脉不得语。
彭蠡湖中望庐山:太虚生月晕，舟子知天风。挂席候明发，眇漫平湖中。中流见匡阜，势压九江雄。黤黕容霁色，峥嵘当晓空。香炉初上日，瀑布喷成虹。久欲追尚子，况兹怀远公。我来限于役，未暇息微躬。淮海途将半，星霜岁欲穷。寄言岩栖者，毕趣当来同。
岁暮海上作:仲尼既云殁，余亦浮于海。昏见斗柄回，方知岁星改。虚舟任所适，垂钓非有待。为问乘槎人，沧洲复谁在。
庭橘:明发览群物，万木何阴森。凝霜渐渐水，庭橘似悬金。女伴争攀摘，摘窥碍叶深。并生怜共蒂，相示感同心。骨刺红罗被，香黏翠羽簪。擎来玉盘里，全胜在幽林。
鹦鹉洲送王九之江左:昔登江上黄鹤楼，遥爱江中鹦鹉洲。洲势逶迤绕碧流，鸳鸯鸂鶒满滩头。滩头日落沙碛长，金沙熠熠动飙光。舟人牵锦缆，浣女结罗裳。月明全见芦花白，风起遥闻杜若香。君行采采莫相忘。
赠道士参寥:蜀琴久不弄，玉匣细尘生。丝脆弦将断，金徽色尚荣。知音徒自惜，聋俗本相轻。不遇钟期听，谁知鸾凤声。
涧南即事，贻皎上人:弊庐在郭外，素产惟田园。左右林野旷，不闻朝市喧。钓竿垂北涧，樵唱入南轩。书取幽栖事，将寻静者论。
送张参明经举，兼向泾州觐省:十五彩衣年，承欢慈母前。孝廉因岁贡，怀橘向秦川。四座推文举，中郎许仲宣。泛舟江上别，谁不仰神仙。
岘山饯房琯、崔宗之:贵贱平生隔，轩车是日来。青阳一觏止，云路豁然开。祖道衣冠列，分亭驿骑催。方期九日聚，还待二星回。
送告八从军:男儿一片气，何必五车书。好勇方过我，多才便起予。运筹将入幕，养拙就闲居。正待功名遂，从君继两疏。
送崔遏:片玉来夸楚，治中作主人。江山增润色，词赋动阳春。别馆当虚敞，离情任吐伸。因声两京旧，谁念卧漳滨。
送贾升主簿之荆府:奉使推能者，勤王不暂闲。观风随按察，乘骑度荆关。送别登何处，开筵旧岘山。征轩明日远，空望郢门间。
送王大校书:导漾自。冢，东流为汉川。维桑君有意，解缆我开筵。云雨从兹别，林端意渺然。尺书能不吝，时望鲤鱼传。
寻天台山:吾友太乙子，餐霞卧赤城。欲寻华顶去，不惮恶溪名。歇马凭云宿，扬帆截海行。高高翠微里，遥见石梁横。
晚泊浔阳望庐山:挂席几千里，名山都未逢。泊舟浔阳郭，始见香炉峰。尝读远公传，永怀尘外踪。东林精舍近，日暮但闻钟。
姚开府山池:主人新邸第，相国旧池台。馆是招贤辟，楼因教舞开。轩车人已散，箫管凤初来。今日龙门下，谁知文举才。
秋日陪李侍御渡松滋江:南纪西江阔，皇华御史雄。截流宁假楫，挂席自生风。僚寀争攀鹢，鱼龙亦避骢。坐听白雪唱，翻入棹歌中。
梅道士水亭:傲吏非凡吏，名流即道流。隐居不可见，高论莫能酬。水接仙源近，山藏鬼谷幽。再来迷处所，花下问渔舟。
晚春题远上人南亭:给园支遁隐，虚寂养身和。春晚群木秀，间关黄鸟歌。林栖居士竹，池养右军鹅。炎月北窗下，清风期再过。
寻白鹤岩张子容隐居:白鹤青岩半，幽人有隐居。阶庭空水石，林壑罢樵渔。岁月青松老，风霜苦竹疏。睹兹怀旧业，回策返吾庐。
题张野人园庐:与君园庐并，微尚颇亦同。耕钓方自逸，壶觞趣不空。门无俗士驾，人有上皇风。何处先贤传，惟称庞德公。
舟中晓望:挂席东南望，青山水国遥。舳舻争利涉，来往接风潮。问我今何去，天台访石桥。坐看霞色晓，疑是赤城标。
自洛之越:皇皇三十载，书剑两无成。山水寻吴越，风尘厌洛京。扁舟泛湖海，长揖谢公卿。且乐杯中物，谁论世上名。
夜泊牛渚，趁薛八船不及:星罗牛渚夕，风退鹢舟迟。浦溆尝同宿，烟波忽间之。榜歌空里失，船火望中疑。明发泛潮海，茫茫何处期。
晓入南山:瘴气晓氛氲，南山复水云。鲲飞今始见，鸟坠旧来闻。地接长沙近，江从汨渚分。贾生曾吊屈，予亦痛斯文。
九日得新字:初九未成旬，重阳即此晨。登高闻古事，载酒访幽人。落帽恣欢饮，授衣同试新。茱萸正可佩，折取寄情亲。
和宋太史北楼新亭:返耕意未遂，日夕登城隅。谁道山林近，坐为符竹拘。丽谯非改作，轩槛是新图。远水自。冢，长云吞具区。愿随江燕贺，羞逐府僚趋。欲识狂歌者，丘园一竖儒。
同张明府碧溪赠答:别业闻新制，同声和者多。还看碧溪答，不羡绿珠歌。自有阳台女，朝朝拾翠过。绮筵铺锦绣，妆牖闭藤萝。秩满休闲日，春馀景气和。仙凫能作伴，罗袜共凌波。曲岛寻花药，回潭折芰荷。更怜斜日照，红粉艳青娥。
久滞越中，贻谢南池、会稽贺少府:陈平无产业，尼父倦东西。负郭昔云翳，问津今亦迷。未能忘魏阙，空此滞秦稽。两见夏云起，再闻春鸟啼。怀仙梅福市，访旧若耶溪。圣主贤为宝，君何隐遁栖。
宴崔明府宅夜观妓:画堂观妙妓，长夜正留宾。烛吐莲花艳，妆成桃李春。髻鬟低舞席，衫袖掩歌唇。汗湿偏宜粉，罗轻讵著身。调移筝柱促，欢会酒杯频。倘使曹王见，应嫌洛浦神。
齿坐呈山南诸隐:习公有遗坐，高在白云陲。樵子不见识，山僧赏自知。以余为好事，携手一来窥。竹露闲夜滴，松风清昼吹。从来抱微尚，况复感前规。于此无奇策，苍生奚以为。
来闍黎新亭作:八解禅林秀，三明给苑才。地偏香界远，心净水亭开。傍险山查立，寻幽石径回。瑞花长自下，灵药岂须栽。碧网交红树，清泉尽绿苔。戏鱼闻法聚，闲鸟诵经来。弃象玄应悟，忘言理必该。静中何所得，吟咏也徒哉。
下赣石:赣石三百里，沿洄千嶂间。沸声常活活，洊势亦潺潺。跳沫鱼龙沸，垂藤猿狖攀。榜人苦奔峭，而我忘险艰。放溜情弥惬，登舻目自闲。暝帆何处宿，遥指落星湾。
北涧泛舟:北涧流恒满，浮舟触处通。沿洄自有趣，何必五湖中。
春晓:春眠不觉晓，处处闻啼鸟。夜来风雨声，花落知多少。
洛中访袁拾遗不遇:洛阳访才子，江岭作流人。闻说梅花早，何如北地春。
初下浙江舟中口号:八月观潮罢，三江越海浔。回瞻魏阙路，空复子牟心。
问舟子:向夕问舟子，前程复几多。湾头正堪泊，淮里足风波。
乌栖曲:姑苏台上乌栖时，吴王宫里醉西施。吴歌楚舞欢未毕，青山欲衔半边日。银箭金壶漏水多，起看秋月坠江波。东方渐高奈乐何。
箜篌谣:攀天莫登龙，走山莫骑虎。贵贱结交心不移，唯有严陵及光武。周公称大圣，管蔡宁相容。汉谣一斗粟，不与淮南舂。兄弟尚路人，吾心安所从。他人方寸间，山海几千重。轻言托朋友，对面九疑峰。开花必早落，桃李不如松。管鲍久已死，何人继其踪。
登高丘而望远:登高丘，望远海。六鳌骨已霜，三山流安在。扶桑半摧折，白日沈光彩。银台金阙如梦中，秦皇汉武空相待。精卫费木石，鼋鼍无所凭。君不见骊山茂陵尽灰灭，牧羊之子来攀登。盗贼劫宝玉，精灵竟何能。穷兵黩武今如此，鼎湖飞龙安可乘。
阳春歌:长安白日照春空，绿杨结烟垂袅风。披香殿前花始红，流芳发色绣户中。绣户中，相经过。飞燕皇后轻身舞，紫宫夫人绝世歌。圣君三万六千日，岁岁年年奈乐何。
于阗采花:于阗采花人，自言花相似。明妃一朝西入胡，胡中美女多羞死。乃知汉地多名姝，胡中无花可方比。丹青能令丑者妍，无盐翻在深宫里。自古妒蛾眉，胡沙埋皓齿。
古朗月行:小时不识月，呼作白玉盘。又疑瑶台镜，飞在白云端。仙人垂两足，桂树作团团。白兔捣药成，问言与谁餐。蟾蜍蚀圆影，大明夜已残。羿昔落九乌，天人清且安。阴精此沦惑，去去不足观。忧来其如何，凄怆摧心肝。
妾薄命:汉帝宠阿娇，贮之黄金屋。咳唾落九天，随风生珠玉。宠极爱还歇，妒深情却疏。长门一步地，不肯暂回车。雨落不上天，水覆难再收。君情与妾意，各自东西流。昔日芙蓉花，今成断根草。以色事他人，能得几时好。
秦女卷衣:天子居未央，妾侍卷衣裳。顾无紫宫宠，敢拂黄金床。水至亦不去，熊来尚可当。微身奉日月，飘若萤之光。愿君采葑菲，无以下体妨。
折杨柳:垂杨拂绿水，摇艳东风年。花明玉关雪，叶暖金窗烟。美人结长想，对此心凄然。攀条折春色，远寄龙庭前。
紫骝马:紫骝行且嘶，双翻碧玉蹄。临流不肯渡，似惜锦障泥。白雪关山远，黄云海戍迷。挥鞭万里去，安得念春闺。
白鼻騧:银鞍白鼻騧，绿地障泥锦。细雨春风花落时，挥鞭直就胡姬饮。
高句骊:金花折风帽，白马小迟回。翩翩舞广袖，似鸟海东来。
舍利弗:金绳界宝地，珍木荫瑶池。云间妙音奏，天际法蠡吹。
凤台曲:尝闻秦帝女，传得凤凰声。是日逢仙子，当时别有情。人吹彩箫去，天借绿云迎。曲在身不返，空馀弄玉名。
从军行:从军玉门道，逐虏金微山。笛奏梅花曲，刀开明月环。鼓声鸣海上，兵气拥云间。愿斩单于首，长驱静铁关。
子夜吴歌。冬歌:明朝驿使发，一夜絮征袍。素手抽针冷，那堪把剪刀。裁缝寄远道，几日到临洮。
长歌行:桃李待日开，荣华照当年。东风动百物，草木尽欲言。枯枝无丑叶，涸水吐清泉。大力运天地，羲和无停鞭。功名不早著，竹帛将何宣。桃李务青春，谁能贯白日。富贵与神仙，蹉跎成两失。金石犹销铄，风霜无久质。畏落日月后，强欢歌与酒。秋霜不惜人，倏忽侵蒲柳。
侍从宜春苑奉诏赋龙池柳色初青听新莺百啭歌:东风已绿瀛洲草，紫殿红楼觉春好。池南柳色半青青，萦烟袅娜拂绮城。垂丝百尺挂雕楹，上有好鸟相和鸣，间关早得春风情。春风卷入碧云去，千门万户皆春声。是时君王在镐京，五云垂晖耀紫清。仗出金宫随日转，天回玉辇绕花行。始向蓬莱看舞鹤，还过茝石听新莺。新莺飞绕上林苑，愿入箫韶杂凤笙。
僧伽歌:真僧法号号僧伽，有时与我论三车。问言诵咒几千遍，口道恒河沙复沙。此僧本住南天竺，为法头陀来此国。戒得长天秋月明，心如世上青莲色。意清净，貌棱棱。亦不减，亦不增。瓶里千年铁柱骨，手中万岁胡孙藤。嗟予落魄江淮久，罕遇真僧说空有。一言散尽波罗夷，再礼浑除犯轻垢。
怀仙歌:一鹤东飞过沧海，放心散漫知何在。仙人浩歌望我来，应攀玉树长相待。尧舜之事不足惊，自馀嚣嚣直可轻。巨鳌莫戴三山去，我欲蓬莱顶上行。
玉真仙人词:玉真之仙人，时往太华峰。清晨鸣天鼓，飙欻腾双龙。弄电不辍手，行云本无踪。几时入少室，王母应相逢。
赠孟浩然:吾爱孟夫子，风流天下闻。红颜弃轩冕，白首卧松云。醉月频中圣，迷花不事君。高山安可仰，徒此揖清芬。
赠瑕丘王少府:皎皎鸾凤姿，飘飘神仙气。梅生亦何事，来作南昌尉。清风佐鸣琴，寂寞道为贵。一见过所闻，操持难与群。毫挥鲁邑讼，目送瀛洲云。我隐屠钓下，尔当玉石分。无由接高论，空此仰清芬。
赠韦侍御黄裳二首:太华生长松，亭亭凌霜雪。天与百尺高，岂为微飙折。桃李卖阳艳，路人行且迷。春光扫地尽，碧叶成黄泥。愿君学长松，慎勿作桃李。受屈不改心，然后知君子。见君乘骢马，知上太山道。此地果摧轮，全身以为宝。我如丰年玉，弃置秋田草。但勖冰壶心，无为叹衰老。
赠华州王司士:淮水不绝涛澜高，盛德未泯生英髦。知君先负庙堂器，今日还须赠宝刀。
赠崔咨议:绿骥本天马，素非伏枥驹。长嘶向清风，倏忽凌九区。何言西北至，却走东南隅。世道有翻覆，前期难豫图。希君一翦拂，犹可骋中衢。
赠升州王使君忠臣:六代帝王国，三吴佳丽城。贤人当重寄，天子借高名。巨海一边静，长江万里清。应须救赵策，未肯弃侯嬴。
赠溧阳宋少府陟:李斯未相秦，且逐东门兔。宋玉事襄王，能为高唐赋。常闻绿水曲，忽此相逢遇。扫洒青天开，豁然披云雾。葳蕤紫鸾鸟，巢在昆山树。惊风西北吹，飞落南溟去。早怀经济策，特受龙颜顾。白玉栖青蝇，君臣忽行路。人生感分义，贵欲呈丹素。何日清中原，相期廓天步。
戏赠郑溧阳:陶令日日醉，不知五柳春。素琴本无弦，漉酒用葛巾。清风北窗下，自谓羲皇人。何时到栗里，一见平生亲。
望九华赠青阳韦仲堪:昔在九江上，遥望九华峰。天河挂绿水，秀出九芙蓉。我欲一挥手，谁人可相从。君为东道主，于此卧云松。
赠常侍御:安石在东山，无心济天下。一起振横流，功成复潇洒。大贤有卷舒，季叶轻风雅。匡复属何人，君为知音者。传闻武安将，气振长平瓦。燕赵期洗清，周秦保宗社。登朝若有言，为访南迁贾。
闻谢杨儿吟猛虎词，因此有赠:同州隔秋浦，闻吟猛虎词。晨朝来借问，知是谢杨儿。
宿清溪主人:夜到清溪宿，主人碧岩里。檐楹挂星斗，枕席响风水。月落西山时，啾啾夜猿起。
系寻阳，上崔相涣三首:邯郸四十万，同日陷长平。能回造化笔，或冀一人生。毛遂不堕井，曾参宁杀人。虚言误公子，投杼惑慈亲。白璧双明月，方知一玉真。虚传一片雨，枉作阳台神。纵为梦里相随去，不是襄王倾国人。
夜别张五:吾多张公子，别酌酣高堂。听歌舞银烛，把酒轻罗裳。横笛弄秋月，琵琶弹陌桑。龙泉解锦带，为尔倾千觞。
留别金陵诸公:海水昔飞动，三龙纷战争。钟山危波澜，倾侧骇奔鲸。黄旗一扫荡，割壤开吴京。六代更霸王，遗迹见都城。至今秦淮间，礼乐秀群英。地扇邹鲁学，诗腾颜谢名。五月金陵西，祖余白下亭。欲寻庐峰顶，先绕汉水行。香炉紫烟灭，瀑布落太清。若攀星辰去，挥手缅含情。
送族弟凝之滁求婚崔氏:与尔情不浅，忘筌已得鱼。玉台挂宝镜，持此意何如。坦腹东床下，由来志气疏。遥知向前路，掷果定盈车。
送鲁郡刘长史迁弘农长史:鲁国一杯水，难容横海鳞。仲尼且不敬，况乃寻常人。白玉换斗粟，黄金买尺薪。闭门木叶下，始觉秋非春。闻君向西迁，地即鼎湖邻。宝镜匣苍藓，丹经埋素尘。轩后上天时，攀龙遗小臣。及此留惠爱，庶几风化淳。鲁缟如白烟，五缣不成束。临行赠贫交，一尺重山岳。相国齐晏子，赠行不及言。托阴当树李，忘忧当树萱。他日见张禄，绨袍怀旧恩。
鲁郡东石门送杜二甫:醉别复几日，登临遍池台。何时石门路，重有金樽开。秋波落泗水，海色明徂徕。飞蓬各自远，且尽手中杯。
送羽林陶将军:将军出使拥楼船，江上旌旗拂紫烟。万里横戈探虎穴，三杯拔剑舞龙泉。莫道词人无胆气，临行将赠绕朝鞭。
送侄良携二妓赴会稽，戏有此赠:携妓东山去，春光半道催。遥看若桃李，双入镜中开。
送韩侍御之广德:昔日绣衣何足荣，今宵贳酒与君倾。暂就东山赊月色，酣歌一夜送泉明。
送别:斗酒渭城边，垆头醉不眠。梨花千树雪，杨叶万条烟。惜别倾壶醑，临分赠马鞭。看君颍上去，新月到应圆。
送友人入蜀:见说蚕丛路，崎岖不易行。山从人面起，云傍马头生。芳树笼秦栈，春流绕蜀城。升沉应已定，不必问君平。
答友人赠乌纱帽:领得乌纱帽，全胜白接蓠。山人不照镜，稚子道相宜。
答湖州迦叶司马问白是何人:青莲居士谪仙人，酒肆藏名三十春。湖州司马何须问，金粟如来是后身。
江上答崔宣城:太华三芙蓉，明星玉女峰。寻仙下西岳，陶令忽相逢。问我将何事，湍波历几重。貂裘非季子，鹤氅似王恭。谬忝燕台召，而陪郭隗踪。水流知入海，云去或从龙。树绕芦洲月，山鸣鹊镇钟。还期如可访，台岭荫长松。
东鲁门泛舟二首:日落沙明天倒开，波摇石动水萦回。轻舟泛月寻溪转，疑是山阴雪后来。水作青龙盘石堤，桃花夹岸鲁门西。若教月下乘舟去，何啻风流到剡溪。
金陵凤凰台置酒:置酒延落景，金陵凤凰台。长波写万古，心与云俱开。借问往昔时，凤凰为谁来。凤凰去已久，正当今日回。明君越羲轩，天老坐三台。豪士无所用，弹弦醉金罍。东风吹山花，安可不尽杯。六帝没幽草，深宫冥绿苔。置酒勿复道，歌钟但相催。
铜官山醉后绝句:我爱铜官乐，千年未拟还。要须回舞袖，拂尽五松山。
九月十日即事:昨日登高罢，今朝更举觞。菊花何太苦，遭此两重阳。
天台晓望:天台邻四明，华顶高百越。门标赤城霞，楼栖沧岛月。凭高登远览，直下见溟渤。云垂大鹏翻，波动巨鳌没。风潮争汹涌，神怪何翕忽。观奇迹无倪，好道心不歇。攀条摘朱实，服药炼金骨。安得生羽毛，千春卧蓬阙。
早望海霞边:四明三千里，朝起赤城霞。日出红光散，分辉照雪崖。一餐咽琼液，五内发金沙。举手何所待，青龙白虎车。
焦山望寥山:石壁望松寥，宛然在碧霄。安得五彩虹，驾天作长桥。仙人如爱我，举手来相招。
杜陵绝句:南登杜陵上，北望五陵间。秋水明落日，流光灭远山。
秋日登扬州西灵塔:宝塔凌苍苍，登攀览四荒。顶高元气合，标出海云长。万象分空界，三天接画梁。水摇金刹影，日动火珠光。鸟拂琼帘度，霞连绣栱张。目随征路断，心逐去帆扬。露浴梧楸白，霜催橘柚黄。玉毫如可见，于此照迷方。
望庐山瀑布水二首:西登香炉峰，南见瀑布水。挂流三百丈，喷壑数十里。欻如飞电来，隐若白虹起。初惊河汉落，半洒云天里。仰观势转雄，壮哉造化功。海风吹不断，江月照还空。空中乱潈射，左右洗青壁。飞珠散轻霞，流沫沸穹石。而我乐名山，对之心益闲。无论漱琼液，还得洗尘颜。且谐宿所好，永愿辞人间。日照香炉生紫烟，遥看瀑布挂前川。飞流直下三千尺，疑是银河落九天。
登庐山五老峰:庐山东南五老峰，青天削出金芙蓉。九江秀色可揽结，吾将此地巢云松。
金陵望汉江:汉江回万里，派作九龙盘。横溃豁中国，崔嵬飞迅湍。六帝沦亡后，三吴不足观。我君混区宇，垂拱众流安。今日任公子，沧浪罢钓竿。
过崔八丈水亭:高阁横秀气，清幽并在君。檐飞宛溪水，窗落敬亭云。猿啸风中断，渔歌月里闻。闲随白鸥去，沙上自为群。
夜下征虏亭:船下广陵去，月明征虏亭。山花如绣颊，江火似流萤。
至鸭栏驿上白马矶，赠裴侍御:侧叠万古石，横为白马矶。乱流若电转，举棹扬珠辉。临驿卷缇幕，升常接绣衣。情亲不避马，为我解霜威。
上三峡:巫山夹青天，巴水流若兹。巴水忽可尽，青天无到时。三朝上黄牛，三暮行太迟。三朝又三暮，不觉鬓成丝。
秋下荆门:霜落荆门江树空，布帆无恙挂秋风。此行不为鲈鱼鲙，自爱名山入剡中。
下泾县陵阳溪至涩滩:涩滩鸣嘈嘈，两山足猿猱。白波若卷雪，侧足不容舠。渔子与舟人，撑折万张篙。
下陵阳沿高溪三门六剌滩:三门横峻滩，六剌走波澜。石惊虎伏起，水状龙萦盘。何惭七里濑，使我欲垂竿。
苏台览古:旧苑荒台杨柳新，菱歌清唱不胜春。只今惟有西江月，曾照吴王宫里人。
宿巫山下:昨夜巫山下，猿声梦里长。桃花飞绿水，三月下瞿塘。雨色风吹去，南行拂楚王。高丘怀宋玉，访古一沾裳。
姑孰十咏。谢公宅:青山日将暝，寂寞谢公宅。竹里无人声，池中虚月白。荒庭衰草遍，废井苍苔积。惟有清风闲，时时起泉石。
姑孰十咏。陵歊台:旷望登古台，台高极人目。叠嶂列远空，杂花间平陆。闲云入窗牖，野翠生松竹。欲览碑上文，苔侵岂堪读。
姑孰十咏。牛渚矶:绝壁临巨川，连峰势相向。乱石流洑间，回波自成浪。但惊群木秀，莫测精灵状。更听猿夜啼，忧心醉江上。
鲁中都东楼醉起作:昨日东楼醉，还应倒接蓠。阿谁扶上马，不省下楼时。
夏日山中:懒摇白羽扇，裸体青林中。脱巾挂石壁，露顶洒松风。
山中与幽人对酌:两人对酌山花开，一杯一杯复一杯。我醉欲眠卿且去，明朝有意抱琴来。
田园言怀:贾谊三年谪，班超万里侯。何如牵白犊，饮水对清流。
紫藤树:紫藤挂云木，花蔓宜阳春。密叶隐歌鸟，香风留美人。
求崔山人百丈崖瀑布图:百丈素崖裂，四山丹壁开。龙潭中喷射，昼夜生风雷。但见瀑泉落，如潈云汉来。闻君写真图，岛屿备萦回。石黛刷幽草，曾青泽古苔。幽缄倘相传，何必向天台。
茔禅师房观山海图:真僧闭精宇，灭迹含达观。列嶂图云山，攒峰入霄汉。丹崖森在目，清昼疑卷幔。蓬壶来轩窗，瀛海入几案。烟涛争喷薄，岛屿相凌乱。征帆飘空中，瀑水洒天半。峥嵘若可陟，想像徒盈叹。杳与真心冥，遂谐静者玩。如登赤城里，揭步沧洲畔。即事能娱人，从兹得消散。
白胡桃:红罗袖里分明见，白玉盘中看却无。疑是老僧休念诵，腕前推下水晶珠。
巫山枕障:巫山枕障画高丘，白帝城边树色秋。朝云夜入无行处，巴水横天更不流。
平虏将军妻:平虏将军妇，入门二十年。君心自有悦，妾宠岂能专。出解床前帐，行吟道上篇。古人不唾井，莫忘昔缠绵。
金陵听韩侍御吹笛:韩公吹玉笛，倜傥流英音。风吹绕钟山，万壑皆龙吟。王子停凤管，师襄掩瑶琴。馀韵度江去，天涯安可寻。
流夜郎闻酺不预:北阙圣人歌太康，南冠君子窜遐荒。汉酺闻奏钧天乐，愿得风吹到夜郎。
杂诗:白日与明月，昼夜尚不闲。况尔悠悠人，安得久世间。传闻海水上，乃有蓬莱山。玉树生绿叶，灵仙每登攀。一食驻玄发，再食留红颜。吾欲从此去，去之无时还。
对酒:蒲萄酒，金叵罗，吴姬十五细马驮。青黛画眉红锦靴，道字不正娇唱歌。玳瑁筵中怀里醉，芙蓉帐底奈君何。
湖边采莲妇:小姑织白纻，未解将人语。大嫂采芙蓉，溪湖千万重。长兄行不在，莫使外人逢。愿学秋胡妇，贞心比古松。
赠段七娘:罗袜凌波生网尘，那能得计访情亲。千杯绿酒何辞醉，一面红妆恼杀人。
赠内:三百六十日，日日醉如泥。虽为李白妇，何异太常妻。
浣纱石上女:玉面耶溪女，青娥红粉妆。一双金齿屐，两足白如霜。
哭宣城善酿纪叟:纪叟黄泉里，还应酿老春。夜台无晓日，沽酒与何人。
雨后望月:四郊阴霭散，开户半蟾生。万里舒霜合，一条江练横。出时山眼白，高后海心明。为惜如团扇，长吟到五更。
送袁明府任长沙:别离杨柳青，樽酒表丹诚。古道携琴去，深山见峡迎。暖风花绕树，秋雨草沿城。自此长江内，无因夜犬惊。
邹衍谷:燕谷无暖气，穷岩闭严阴。邹子一吹律，能回天地心。
宣州长史弟昭赠余琴谿中双舞鹤诗以见志:令弟佐宣城，赠余琴谿鹤。谓言天涯雪，忽向窗前落。白玉为毛衣，黄金不肯博。背风振六翮，对舞临山阁。顾我如有情，长鸣似相托。何当驾此物，与尔腾寥廓。
题舒州司空山瀑布:断崖如削瓜，岚光破崖绿。天河从中来，白云涨川谷。玉案赤文字，世眼不可读。摄身凌青霄，松风拂我足。
慈恩伽蓝清会:素友俱薄世，屡招清景赏。鸣钟悟音闻，宿昔心已往。重门相洞达，高宇亦遐朗。岚岭晓城分，清阴夏条长。氲氛芳台馥，萧散竹池广。平荷随波泛，回飙激林响。蔬食遵道侣，泊怀遗滞想。何彼尘昏人，区区在天壤。
春宵燕万年吉少府中孚南馆:始见斗柄回，复兹霜月霁。河汉上纵横，春城夜迢递。宾筵接时彦，乐燕凌芳岁。稍爱清觞满，仰叹高文丽。欲去返郊扉，端为一欢滞。
军中冬燕:沧海已云晏，皇恩犹念勤。式燕遍恒秩，柔远及斯人。兹邦实大藩，伐鼓军乐陈。是时冬服成，戎士气益振。虎竹谬朝寄，英贤降上宾。旋罄周旋礼，愧无海陆珍。庭中丸剑阑，堂上歌吹新。光景不知晚，觥酌岂言频。单醪昔所感，大醵况同忻。顾谓军中士，仰答何由申。
司空主簿琴席:烟华方散薄，蕙气犹含露。澹景发清琴，幽期默玄悟。流连白雪意，断续回风度。掩抑虽已终，忡忡在幽素。
西郊期涤武不至，书示:山高鸣过雨，涧树落残花。非关春不待，当由期自赊。
将往滁城恋新竹，简崔都水示端:停车欲去绕丛竹，偏爱新筠十数竿。莫遣儿童触琼粉，留待幽人回日看。
还阙首途，寄精舍亲友:休沐日云满，冲然将罢观。严车候门侧，晨起正朝冠。山泽含馀雨，川涧注惊湍。揽辔遵东路，回首一长叹。居人已不见，高阁在林端。
雪夜下朝，呈省中一绝:南望青山满禁闱，晓陪鸳鹭正差池。共爱朝来何处雪，蓬莱宫里拂松枝。
寄大梁诸友:分竹守南谯，弭节过梁池。雄都众君子，出饯拥河湄。燕谑始云洽，方舟已解维。一为风水便，但见山川驰。昨日次睢阳，今夕宿符离。云树怆重叠，烟波念还期。相敦在勤事，海内方劳师。
元日寄诸弟兼呈崔都水:一从守兹郡，两鬓生素发。新正加我年，故岁去超忽。淮滨益时候，了似仲秋月。川谷风景温，城池草木发。高斋属多暇，惆怅临芳物。日月昧还期，念君何时歇。
寄杨协律:吏散门阁掩，鸟鸣山郡中。远念长江别，俯觉座隅空。舟泊南池雨，簟卷北楼风。并罢芳樽燕，为怆昨时同。
赠琮公:山僧一相访，吏案正盈前。出处似殊致，喧静两皆禅。暮春华池宴，清夜高斋眠。此道本无得，宁复有忘筌。
寄释子良史酒:秋山僧冷病，聊寄三五杯。应泻山瓢里，还寄此瓢来。
重寄:复寄满瓢去，定见空瓢来。若不打瓢破，终当费酒材。
偶入西斋院示释子恒璨:僧斋地虽密，忘子迹要赊。一来非问讯，自是看山花。
寄刘尊师:世间荏苒萦此身，长望碧山到无因。白鹤徘徊看不去，遥知下有清都人。
简卢陟:可怜白雪曲，未遇知音人。恓惶戎旅下，蹉跎淮海滨。涧树含朝雨，山鸟哢馀春。我有一瓢酒，可以慰风尘。
西涧即事示卢陟:寝扉临碧涧，晨起澹忘情。空林细雨至，圆文遍水生。永日无馀事，山中伐木声。知子尘喧久，暂可散烦缨。
寄黄尊师:结茅种杏在云端，扫雪焚香宿石坛。灵祇不许世人到，忽作雷风登岭难。
寄黄、刘二尊师:庐山两道士，各在一峰居。矫掌白云表，晞发阳和初。清夜降真侣，焚香满空虚。中有无为乐，自然与世疏。道尊不可屈，符守岂暇馀。高斋遥致敬，愿示一编书。
赋得鼎门，送卢耿赴任:名因定鼎地，门对凿龙山。水北楼台近，城南车马还。稍开芳野静，欲掩暮钟闲。去此无嗟屈，前贤尚抱关。
赋得暮雨，送李胄:楚江微雨里，建业暮钟时。漠漠帆来重，冥冥鸟去迟。海门深不见，浦树远含滋。相送情无限，沾襟比散丝。
天长寺上方别子西有道:假邑非拙素，况乃别伊人。聊登释氏居，携手恋兹晨。高旷出尘表，逍遥涤心神。青山对芳苑，列树绕通津。车马无时绝，行子倦风尘。今当遵往路，伫立欲何申。唯持贞白志，以慰心所亲。
送元锡、杨凌:荒林翳山郭，积水成秋晦。端居意自违，况别亲与爱。欢筵慊未足，离灯悄已对。还当掩郡阁，伫君方此会。
送仓部萧员外院长存:襆被蹉跎老江国，情人邂逅此相逢。不随鸳鹭朝天去，遥想蓬莱台阁重。
送王校书:同宿高斋换时节，共看移石复栽杉。送君江浦已惆怅，更上西楼看远帆。
送秦系赴润州:近作新婚镊白髯，长怀旧卷映蓝衫。更欲携君虎丘寺，不知方伯望征帆。
酬郑户曹骊山感怀:苍山何郁盘，飞阁凌上清。先帝昔好道，下元朝百灵。白云已萧条，麋鹿但纵横。泉水今尚暖，旧林亦青青。我念绮襦岁，扈从当太平。小臣职前驱，驰道出灞亭。翻翻日月旗，殷殷鼙鼓声。万马自腾骧，八骏按辔行。日出烟峤绿，氛氲丽层甍。登临起遐想，沐浴欢圣情。朝燕咏无事，时丰贺国祯。日和弦管音，下使万室听。海内凑朝贡，贤愚共欢荣。合沓车马喧，西闻长安城。事往世如寄，感深迹所经。申章报兰藻，一望双涕零。
酬豆卢仓曹题库壁见示:掾局劳才子，新诗动洛川。运筹知决胜，聚米似论边。宴罢常分骑，晨趋又比肩。莫嗟年鬓改，郎署定推先。
答东林道士:紫阁西边第几峰，茅斋夜雪虎行踪。遥看黛色知何处，欲出山门寻暮钟。
答冯鲁秀才:晨坐枉琼藻，知子返中林。澹然山景晏，泉谷响幽禽。仿佛谢尘迹，逍遥舒道心。顾我腰间绶，端为华发侵。簿书劳应对，篇翰旷不寻。薄田失锄耨，生苗安可任。徒令惭所问，想望东山岑。
答崔主簿问，兼简温上人:缘情生众累，晚悟依道流。诸境一已寂，了将身世浮。闲居澹无味，忽复四时周。靡靡芳草积，稍稍新篁抽。即此抱馀素，块然诚寡俦。自适一忻意，愧蒙君子忧。
奉酬处士叔见示:挂缨守贫贱，积雪卧郊园。叔父亲降趾，壶觞携到门。高斋乐宴罢，清夜道心存。即此同疏氏，可以一忘言。
答畅校书当:偶然弃官去，投迹在田中。日出照茅屋，园林养愚蒙。虽云无一资，樽酌会不空。且忻百谷成，仰叹造化功。出入与民伍，作事靡不同。时伐南涧竹，夜还沣水东。贫蹇自成退，岂为高人踪。览君金玉篇，彩色发我容。日月欲为报，方春已徂冬。
酬令狐司录善福精舍见赠:野寺望山雪，空斋对竹林。我以养愚地，生君道者心。
答史馆张学士段柳庶子学士集贤院看花见寄兼呈柳学士:班杨秉文史，对院自为邻。馀香掩阁去，迟日看花频。似雪飘阊阖，从风点近臣。南宫有芳树，不并禁垣春。
答裴处士:遗民爱精舍，乘犊入青山。来署高阳里，不遇白衣还。礼贤方化俗，闻风自款关。况子逸群士，栖息蓬蒿间。
答宾:斜月才鉴帷，凝霜偏冷枕。持情须耿耿，故作单床寝。
奉和张大夫戏示青山郎:天生逸世姿，竹马不曾骑。览卷冰将释，援毫露欲垂。金貂传几叶，玉树长新枝。荣禄何妨早，甘罗亦小儿。
冬夜宿司空曙野居，因寄酬赠:南北与山邻，蓬庵庇一身。繁霜疑有雪，荒草似无人。遂性在耕稼，所交唯贱贫。何掾张椽傲，每重德璋亲。
怀琅琊、深标二释子:白云埋大壑，阴崖滴夜泉。应居西石室，月照山苍然。
感镜:铸镜广陵市，菱花匣中发。夙昔尝许人，镜成人已没。如冰结圆器，类璧无丝发。形影终不临，清光殊不歇。一感平生言，松枝树秋月。
沣上与幼遐月夜登西冈玩花:置酒临高隅，佳人自城阙。已玩满川花，还看满川月。花月方浩然，赏心何由歇。
登楼:兹楼日登眺，流岁暗蹉跎。坐厌淮南守，秋山红树多。
夜望:南楼夜已寂，暗鸟动林间。不见城郭事，沉沉唯四山。
晚登郡阁:怅然高阁望，已掩东城关。春风偏送柳，夜景欲沉山。
园亭览物:积雨时物变，夏绿满园新。残花已落实，高笋半成筠。守此幽栖地，自是忘机人。
观沣水涨:夏雨万壑凑，沣涨暮浑浑。草木盈川谷，澶漫一平谷。槎梗方瀰泛，涛沫亦洪翻。北来注泾渭，所过无安源。云岭同昏黑，观望悸心魂。舟人空敛棹，风波正自奔。
东郊:吏舍跼终年，出郊旷清曙。杨柳散和风，青山澹吾虑。依丛适自憩，缘涧还复去。微雨霭芳原，春鸠鸣何处。乐幽心屡止，遵事迹犹遽。终罢斯结庐，慕陶真可庶。
秋郊作:清露澄境远，旭日照林初。一望秋山净，萧条形迹疏。登原忻时稼，采菊行故墟。方愿沮溺耦，淡泊守田庐。
道晏寺主院:北邻有幽竹，潜筠穿我庐。往来地已密，心乐道者居。残花回往节，轻条荫夏初。闻钟北窗起，啸傲永日馀。
义演法师西斋:结茅临绝岸，隔水闻清磬。山水旷萧条，登临散情性。稍指缘原骑，还寻汲涧径。长啸倚亭树，怅然川光暝。
至西峰兰若受田妇馈:攀崖复缘涧，遂造幽人居。鸟鸣泉谷暖，土起萌甲舒。聊登石楼憩，下玩潭中鱼。田妇有嘉献，泼撒新岁馀。常怪投钱饮，事与贤达疏。今我何为答，鳏寡欲焉如。
简寂观西涧瀑布下作:淙流绝壁散，虚烟翠涧深。丛际松风起，飘来洒尘襟。窥萝玩猿鸟，解组傲云林。茶果邀真侣，觞酌洽同心。旷岁怀兹赏，行春始重寻。聊将横吹笛，一写山水音。
南园:清露夏天晓，荒园野气通。水禽遥泛雪，池莲迥披红。幽林讵知暑，环舟似不穷。顿洒尘喧意，长啸满襟风。
西亭:亭宇丽朝景，帘牖散暄风。小山初构石，珍树正然红。弱藤已扶树，幽兰欲成丛。芳心幸如此，佳人时不同。
题郑弘宪侍御遗爱草堂:居士近依僧，青山结茅屋。疏松映岚晚，春池含苔绿。繁华冒阳岭，新禽响幽谷。长啸攀乔林，慕兹高世躅。
题郑拾遗草堂:借地结茅栋，横竹挂朝衣。秋园雨中绿，幽居尘事违。阴井夕虫乱，高林霜果稀。子有白云意，构此想岩扉。
咏露珠:秋荷一滴露，清夜坠玄天。将来玉盘上，不定始知圆。
咏珊瑚:绛树无花叶，非石亦非琼。世人何处得，蓬莱石上生。
咏晓:军中始吹角，城上河初落。深沉犹隐帷，晃朗先分阁。
咏夜:明从何处去，暗从何处来。但觉年年老，半是此中催。
咏声:万物自生听，太空恒寂寥。还从静中起，却向静中消。
燕居即事:萧条竹林院，风雨丛兰折。幽鸟林上啼，青苔人迹绝。燕居日已永，夏木纷成结。几阁积群书，时来北窗阅。
野居书情:世事日可见，身名良蹉跎。尚瞻白云岭，聊作负薪歌。
始至郡:湓城古雄郡，横江千里驰。高树上迢递，峻堞绕欹危。井邑烟火晚，郊原草树滋。洪流荡北阯，崇岭郁南圻。斯民本乐生，逃逝竟何为。旱岁属荒歉，旧逋积如坻。到郡方逾月，终朝理乱丝。宾朋未及宴，简牍已云疲。昔贤播高风，得守愧无施。岂待干戈戢，且愿抚茕嫠。
新理西斋:方将氓讼理，久翳西斋居。草木无行次，闲暇一芟除。春阳土脉起，膏泽发生初。养条刊朽枿，护药锄秽芜。稍稍觉林耸，历历忻竹疏。始见庭宇旷，顿令烦抱舒。兹焉即可爱，何必是吾庐。
饵黄精:灵药出西山，服食采其根。九蒸换凡骨，经著上世言。候火起中夜，馨香满南轩。斋居感众灵，药术启妙门。自怀物外心，岂与俗士论。终期脱印绶，永与天壤存。
昭国里第听元老师弹琴:竹林高宇霜露清，朱丝玉徽多故情。暗识啼鸟与别鹤，只缘中有断肠声。
七夕:人世拘形迹，别去间山川。岂意灵仙偶，相望亦弥年。夕衣清露湿，晨驾秋风前。临欢定不住，当为何所牵。
咏春雪:裴回轻雪意，似惜艳阳时。不悟风花冷，翻令梅柳迟。
对芳尊:对芳尊，醉来百事何足论。遥见青山始一醒，欲著接蓠还复昏。
玩萤火:时节变衰草，物色近新秋。度月影才敛，绕竹光复流。
对杂花:朝红争景新，夕素含露翻。妍姿如有意，流芳复满园。单栖守远郡，永日掩重门。不与花为偶，终遣与谁言。
郡斋移杉:擢干方数尺，幽姿已苍然。结根西山寺，来植郡斋前。新含野露气，稍静高窗眠。虽为赏心遇，岂有岩中缘。
池上:郡中卧病久，池上一来赊。榆柳飘枯叶，风雨倒横查。
西塞山:势从千里奔，直入江中断。岚横秋塞雄，地束惊流满。
始建射侯:男子本悬弧，有志在四方。虎竹忝明命，熊侯始张皇。宾登时事毕，诸将备戎装。星飞的屡破，鼓噪武更扬。曾习邹鲁学，亦陪鸳鹭翔。一朝愿投笔，世难激中肠。
鸢夺巢:野鹊野鹊巢林梢，鸱鸢恃力夺鹊巢。吞鹊之肝啄鹊脑，窃食偷居还自保。凤凰五色百鸟尊，知鸢为害何不言。霜鹯野鹞得残肉，同啄膻腥不肯逐。可怜百鸟纷纵横，虽有深林何处宿。
乐燕行:良辰且燕乐，乐往不再来。赵瑟正高张，音响清尘埃。一弹和妙讴，吹去绕瑶台。艳雪凌空散，舞罗起徘徊。辉辉发众颜，灼灼叹令才。当喧既无寂，中饮亦停杯。华灯何遽升，驰景忽西颓。高节亦云立，安能滞不回。
难言:掬土移山望山尽，投石填海望海满。持索捕风几时得，将刀斫水几时断。未若不相知，中心万仞何由款。
易言:洪炉炽炭燎一毛，大鼎炊汤沃残雪。疾影随形不觉至，千钧引缕不知绝。未若同心言，一言和同解千结。
南池宴钱子辛，赋得科斗:临池见科斗，美尔乐有馀。不忧网与钩，幸得免为鱼。且愿充文字，登君尺素书。
咏徐正字画青蝇:误点能成物，迷真许一时。笔端来已久，座上去何迟。顾白曾无变，听鸡不复疑。讵劳才子赏，为入国人诗。
牡丹:近来无奈牡丹何，数十千钱买一颗。今朝始得分明见，也共戎葵不校多。
寄李侍御:柱下闻周史，书中慰越吟。近看三岁字，遥见百年心。价以吹嘘长，恩从顾盼深。不栽桃李树，何日得成阴。
送青龙一公:事佛轻金印，勤王度玉关。不知从树下，还肯到人间。楚水青莲净，吴门白日闲。圣朝须助理，绝莫爱东山。
官舍早梅:阶下双梅树，春来画不成。晚时花未落，阴处叶难生。摘子防人到，攀枝畏鸟惊。风光先占得，桃李莫相轻。
题长安壁主人:世人结交须黄金，黄金不多交不深。纵令然诺暂相许，终是悠悠行路心。
南池宴饯辛子，赋得蝌斗子:临池见蝌斗，羡尔乐有馀。不忧网与钓，幸得免为鱼。且愿充文字，登君尺素书。
观楚国寺璋上人写一切经院，南有曲池深竹:璋公不出院，群木闭深居。誓写一切经，欲向万卷馀。挥毫散林鹊，研墨惊池鱼。音翻四句偈，字译五天书。鸣钟竹阴晚，汲水桐花初。雨气润衣钵，香烟泛庭除。此地日清净，诸天应未如。不知将锡杖，早晚蹑空虚。
先主武侯庙:先主与武侯，相逢云雷际。感通君臣分，义激鱼水契。遗庙空萧然，英灵贯千岁。
文公讲堂:文公不可见，空使蜀人传。讲席何时散，高台岂复全。丰碑文字灭，冥漠不知年。
严君平卜肆:君平曾卖卜，卜肆芜已久。至今杖头钱，时时地上有。不知支机石，还在人间否。
张仪楼:传是秦时楼，巍巍至今在。楼面两江水，千古长不改。曾闻昔时人，岁月不相待。
石犀:江水初荡潏，蜀人几为鱼。向无尔石犀，安得有邑居。始知李太守，伯禹亦不如。
龙女祠:龙女何处来，来时乘风雨。祠堂青林下，宛宛如相语。蜀人竞祈恩，捧酒仍击鼓。
使交河郡，郡在火山脚，其地苦热无雨雪，献封大夫:奉使按胡俗，平明发轮台。暮投交河城，火山赤崔巍。九月尚流汗，炎风吹沙埃。何事阴阳工，不遣雨雪来。吾君方忧边，分阃资大才。昨者新破胡，安西兵马回。铁关控天涯，万里何辽哉。烟尘不敢飞，白草空皑皑。军中日无事，醉舞倾金罍。汉代李将军，微功合可咍。
峨眉东脚临江听猿，怀二室旧庐:
轮台歌，奉送封大夫出师西征:轮台城头夜吹角，轮台城北旄头落。羽书昨夜过渠黎，单于已在金山西。戍楼西望烟尘黑，汉兵屯在轮台北。上将拥旄西出征，平明吹笛大军行。四边伐鼓雪海涌，三军大呼阴山动。虏塞兵气连云屯，战场白骨缠草根。剑河风急雪片阔，沙口石冻马蹄脱。亚相勤王甘苦辛，誓将报主静边尘。古来青史谁不见，今见功名胜古人。
敦煌太守后庭歌:敦煌太守才且贤，郡中无事高枕眠。太守到来山出泉，黄砂碛里人种田。敦煌耆旧鬓皓然，愿留太守更五年。城头月出星满天，曲房置酒张锦筵。美人红妆色正鲜，侧垂高髻插金钿。醉坐藏钩红烛前，不知钩在若个边。为君手把珊瑚鞭，射得半段黄金钱，此中乐事亦已偏。
赠西岳山人李冈:君隐处，当一星。莲花峰头饭黄精，仙人掌上演丹经。鸟可到，人莫攀，隐来十年不下山。袖中短书谁为达，华阴道士卖药还。
登古邺城:下马登邺城，城空复何见。东风吹野火，暮入飞云殿。城隅南对望陵台，漳水东流不复回。武帝宫中人去尽，年年春色为谁来。
感遇:北山有芳杜，靡靡花正发。未及得采之，秋风忽吹杀。君不见拂云百丈青松柯，纵使秋风无奈何。四时常作青黛色，可怜杜花不相识。
丘中春卧寄王子:田中开白室，林下闭玄关。卷迹人方处，无心云自闲。竹深喧暮鸟，花缺露春山。胜事那能说，王孙去未还。
送蜀郡李掾:饮酒俱未醉，一言聊赠君。功曹善为政，明主还应闻。夜宿剑门月，朝行巴水云。江城菊花发，满道香氛氲。
送张升卿宰新滏:官柳叶尚小，长安春未浓。送君浔阳宰，把酒青门钟。水驿楚云冷，山城江树重。遥知南湖上，只对香炉峰。
送江陵泉少府赴任，便呈卫荆州:神仙吏姓梅，人吏待君来。渭北草新出，江南花已开。城边宋玉宅，峡口楚王台。不畏无知己，荆州甚爱才。
送羽林长孙将军赴歙州:剖竹向江濆，能名计日闻。隼旗新刺史，虎剑旧将军。驿舫宿湖月，州城浸海云。青门酒楼上，欲别醉醺醺。
宿岐州北郭严给事别业:郭外山色暝，主人林馆秋。疏钟入卧内，片月到床头。遥夜惜已半，清言殊未休。君虽在青琐，心不忘沧洲。
省中即事:
郡斋南池招杨辚:郡僻人事少，云山常眼前。偶从池上醉，便向舟中眠。与子居最近，周官情又偏。闲时耐相访，正有床头钱。
高冠谷口招郑鄠:谷口来相访，空斋不见君。涧花然暮雨，潭树暖春云。门径稀人迹，檐峰下鹿群。衣裳与枕席，山霭碧氛氲。
题山寺僧房:窗影摇群木，墙阴载一峰。野炉风自爇，山碓水能舂。勤学翻知误，为官好欲慵。高僧暝不见，月出但闻钟。
初授官题高冠草堂:三十始一命，宦情多欲阑。自怜无旧业，不敢耻微官。涧水吞樵路，山花醉药栏。只缘五斗米，辜负一渔竿。
初至犍为作:山色轩槛内，滩声枕席间。草生公府静，花落讼庭闲。云雨连三峡，风尘接百蛮。到来能几日，不觉鬓毛斑。
奉和相公发益昌:相国临戎别帝京，拥麾持节远横行。朝登剑阁云随马，夜渡巴江雨洗兵。山花万朵迎征盖，川柳千条拂去旌。暂到蜀城应计日，须知明主待持衡。
九日使君席奉饯卫中丞赴长水:节使横行西出师，鸣弓擐甲羽林儿。台上霜风凌草木，军中杀气傍旌旗。预知汉将宣威日，正是胡尘欲灭时。为报使君多泛菊，更将弦管醉东篱。
送郭仆射节制剑南:铁马擐红缨，幡旗出禁城。明王亲授钺，丞相欲专征。玉馔天厨送，金杯御酒倾。剑门乘嶮过，阁道踏空行。山鸟惊吹笛，江猿看洗兵。晓云随去阵，夜月逐行营。南仲今时往，西戎计日平。将心感知己，万里寄悬旌。
醉里送裴子赴镇西:醉后未能别，待醒方送君。看君走马去，直上天山云。
日没贺延碛作:沙上见日出，沙上见日没。悔向万里来，功名是何物。
经陇头分水:陇水何年有，潺潺逼路傍。东西流不歇，曾断几人肠。
武威送刘判官赴碛西行军:火山五月行人少，看君马去疾如鸟。都护行营太白西，角声一动胡天晓。
奉送贾侍御使江外:新骑骢马复承恩，使出金陵过海门。荆南渭北难相见，莫惜衫襟著酒痕。
题观楼:荒楼荒井闭空山，关令乘云去不还。羽盖霓旌何处在，空留药臼向人间。
胡歌:黑姓蕃王貂鼠裘，葡萄宫锦醉缠头。关西老将能苦战，七十行兵仍未休。
冬夕:浩汗霜风刮天地，温泉火井无生意。泽国龙蛇冻不伸，南山瘦柏消残翠。
句:初程莫早发，且宿灞桥头。
代闺人:杨柳青青鸟乱吟，春风香霭洞房深。百花帘下朝窥镜，明月窗前夜理琴。
东谿待苏户曹不至:洛阳城东伊水西，千花万竹使人迷。台上柳枝临岸低，门前荷叶与桥齐。日暮待君君不见，长风吹雨过青谿。
赠李中华:莫向嵩山去，神仙多误人。不如朝魏阙，天子重贤臣。
早行:早行星尚在，数里未天明。不辨云林色，空闻风水声。月从山上落，河入斗间横。渐至重门外，依稀见洛城。
战城南:塞北狂胡旅，城南敌汉围。巉岩一鼓气，拔利五兵威。虏骑瞻山哭，王师拓地飞。不应须宠战，当遂勒金徽。
咏史:亡国秦韩代，荣身刘项年。金槌击政后，玉斗碎增前。圣主称三杰，明离保四贤。已申黄石祭，方慕赤松仙。
幽情:幽人惜春暮，潭上折芳草。佳期何时还，欲寄千里道。
昌年宫之作:但有离宫处，君王每不居。旗门芳草合，辇路小槐疏。殿闭山烟满，窗凝野霭虚。丰年多望幸，春色待銮舆。
奉试咏青:路辟天光远，春还月道临。草浓河畔色，槐结路边阴。未映君王史，先标胄子襟。经明如可拾，自有致云心。
咏谈容娘:举手整花钿，翻身舞锦筵。马围行处匝，人压看场圆。歌要齐声和，情教细语传。不知心大小，容得许多怜。
都中闲居:君王巡海内，北阙下明台。云物天中少，烟花岁后来。河从御苑出，山向国门开。寂寞东京里，空留贾谊才。
少年行:任气称张放，衔恩在少年。玉阶朝就日，金屋夜升天。轩骑青云际，笙歌绿水边。建章明月好，留醉伴风烟。
江南行:杨柳青青莺欲啼，风光摇荡绿蘋齐，金阴城头日色低。日色低，情难极，水中凫鹥双比翼。
咏石季伦:金谷繁华石季伦，只能谋富不谋身。当时纵与绿珠去，犹有无穷歌舞人。
湘灵鼓瑟:宝瑟和琴韵，灵妃应乐章。依稀闻促柱，仿佛梦新妆。波外声初发，风前曲正长。凄清和万籁，断续绕三湘。转觉云山迥，空怀杜若芳。诚能传此意，雅奏在宫商。
祀风师乐章。迎神:太皞御气，句芒肇功。苍龙青旗，爰候祥风。律以和应，神以感通。鼎俎修蚃，时惟礼崇。
祀风师乐章。奠币登歌:旨酒告洁，青蘋应候。礼陈瑶币，乐献金奏。弹弦自昔，解冻惟旧。仰瞻肸蚃，群祥来凑。
祀风师乐章。迎俎酌献:德盛昭临，迎拜巽方。爰候发生，式荐馨香。酌醴具举，工歌再扬。神歆入律，恩降百祥。
祀风师乐章。亚献终献:膋芗备，玉帛陈。风动物，乐感神。三献终，百神臻。草木荣，天下春。
祀风师乐章。送神:微穆敷华能应节，飘扬发彩宜行庆。送迎灵驾神心飨，跪拜灵坛礼容盛。气和草木发萌芽，德畅禽鱼遂翔泳。永望翠盖逐流云，自兹率主调春令。
祀雨师乐章。迎神:陟降左右，诚达幽圆。作解之功，乐惟有年。云輧戾止，洒雾飘烟。惟馨展礼，爰列豆笾。
祀雨师乐章。奠币登歌:岁正朱明，礼布玄制。惟乐能感，与神合契。阴雾离披，灵驭摇裔。膏泽之庆，期于稔岁。
祀雨师乐章。迎俎酌献:阳开幽蛰，躬奉郁鬯。礼备节应，震来灵降。动植求声，飞沉允望。时康气茂，惟神之贶。
祀雨师乐章。亚献终献:奠既备，献将终。神行令，瑞飞空。迎乾德，祈岁功。乘烟燎，俨从风。
祀雨师乐章。送神:整驾升车望寥廓，垂阴荐祉荡昏氛。飨时灵贶僾如在，乐罢馀声遥可闻。饮福陈诚礼容备，撤俎终献曙光分。跪拜临坛结空想，年年应节候油云。
戏题诸判官厅壁:六十老翁无所取，二三君子不相遗。愿留今日交欢意，直到隳官谢病时。
元日观百僚朝会:万国贺唐尧，清晨会百僚。花冠萧相府，绣服霍嫖姚。寿色凝丹槛，欢声彻九霄。御炉分兽炭，仙管弄云韶。日照金觞动，风吹玉佩摇。都城献赋者，不得共趋朝。
咏萤:映水光难定，凌虚体自轻。夜风吹不灭，秋露洗还明。向烛仍分焰，投书更有情。犹将流乱影，来此傍檐楹。
和张舍人中书宿直:李嘉祐祐祐汉主留才子，春城直紫微。对花阊阖静，过竹吏人稀。裁诏催添烛，将朝欲更衣。玉堂宜岁久，且莫厌彤闱。
送越州辛法曹之任:但能一官适，莫羡五侯尊。山色垂趋府，潮声自到门。缘塘剡溪路，映竹五湖村。王谢登临处，依依今尚存。
元日无衣冠入朝，寄皇甫拾遗冉、从弟补阙纾:伏奏随廉使，周行外冗员。白髭空受岁，丹陛不朝天。秉烛千官去，垂帘一室眠。羡君青琐里，并冕入炉烟。
赠卫南长官赴任:吏曹难茂宰，主意念疲人。更事文犀节，还过白马津。云间辞北阙，树里出西秦。为报陶明府，裁书莫厌贫。
奉酬路五郎中院长新除工部员外见简:一门同秘省，万里作长城。问绢莲花府，扬旗细柳营。词锋偏却敌，草奏直论兵。何幸新诗赠，真输小谢名。
送上官侍御赴黔中:莫向黔中路，令人到欲迷。水声巫峡里，山色夜郎西。树隔朝云合，猿窥晓月啼。南方饶翠羽，知尔饮清溪。
送裴员外往江南:公务江南远，留欢幕下荣。枫林缘楚塞，水驿到湓城。岸草知春晚，沙禽好夜惊。风帆几度泊，处处暮潮声。
宋州东登望题武陵驿:梁宋人稀鸟自啼，登舻一望倍含凄。白骨半随河水去，黄云犹傍郡城低。平陂战地花空落，旧苑春田草未齐。明主频移虎符守，几时行县向黔黎。
远寺钟:疏钟何处来，度竹兼拂水。渐逐微风声，依依犹在耳。
白鹭:江南渌水多，顾影逗轻波。落日秦云里，山高奈若何。
题前溪馆:两年谪宦在江西，举目云山要自迷。今日始知风土异，浔阳南去鹧鸪啼。
答泉州薛播使君重阳日赠酒:欲强登高无力去，篱边黄菊为谁开。共知不是浔阳郡，那得王弘送酒来。
和孟虔州闲斋即事:古郡邻江岭，公庭半薜萝。府僚闲不入，山鸟静偏过。睥睨临花柳，栏干枕芰荷。麦秋今欲至，君听两岐歌。
同李郎中净律院梡子树:本梡稀难识，沙门种则生。叶殊经写字，子为佛称名。滤水浇新长，燃灯暖更荣。亭亭无别意，只是劝修行。
同阎伯均宿道士观有述:南国佳人去不回，洛阳才子更须媒。绮琴白雪无心弄，罗幌清风到晓开。冉冉修篁依户牖，迢迢列宿映楼台。纵令奔月成仙去，且作行云入梦来。
送王汶宰江阴:郡北乘流去，花间竟日行。海鱼朝满市，江鸟夜喧城。止酒非关病，援琴不在声。应缘五斗米，数日滞渊明。
阙下芙蓉:一人理国致升平，万物呈祥助圣明。天上河从阙下过，江南花向殿前生。广云垂荫开难落，湛露为珠满不倾。更对乐悬张宴处，歌工欲奏采莲声。
裴端公使院，赋得隔帘见春雨:细雨未成霖，垂帘但觉阴。唯看上砌湿，不遣入檐深。度隙沾霜简，因风润绮琴。须移户外屦，檐溜夜相侵。
赋得秤，送孟孺卿:愿以金秤锤，因君赠别离。钩悬新月吐，衡举众星随。掌握须平执，锱铢必尽知。由来投分审，莫放弄权移。
送萧颖士赴东府，得还字:夫子高世迹，时人不可攀。今予亦云幸，谬得承温颜。良策资入幕，遂行从近关。青春灞亭别，此去何时还。
送萧颖士赴东府，得引字:吾见夫子德，谁云习相近。数仞不可窥，言味终难尽。处喧虑常澹，作吏心亦隐。更有嵩少峰，东南为胜引。
送萧颖士赴东府，得浅字:吾师继微言，赞述在坟典。寸禄聊自资，平生宦情鲜。逶迟东州路，春草深复浅。日远夫子门，中心曷由展。
送萧颖士赴东府，得草字:天生良史笔，浪迹擅文藻。中夏授参谋，东夷愿闻道。行轩玩春日，饯席藉芳草。幸得师季良，欣留箧笥宝。。
送萧颖士赴东府，得往字:斤溪数亩田，素心拟长往。翳君曲得引，使我缨俗网。风尘岂不劳，道义成心赏。春郊桃李月，忍此戒征两。
送萧颖士赴东府，得散字:官闲幕府下，聊以任纵诞。文学鲁仲尼，高标嵇中散。出门时雨润，对酒春风暖。感激知己恩，别离魂欲断。
韦使君宅海榴咏:淮阳卧理有清风，腊月榴花带雪红。闭阁寂寥常对此，江湖心在数枝中。
送徐大夫赴南海:旧国当分阃，天涯答圣私。大军传羽檄，老将拜旌旗。位重登坛后，恩深弄印时。何年谏猎赋，今日饮泉诗。海内求民瘼，城隅见岛夷。由来黄霸去，自有上台期。
酬马八效古见赠:深崖无绿竹，秀色徒氛氲。时代种桃李，无人顾此君。奈何冰雪操，尚与蒿莱群。愿托灵仙子，一声吹入云。
睢阳酬别畅大判官:吾友遇知己，策名逢圣朝。高才擅白雪，逸翰怀青霄。承诏选嘉宾，慨然即驰轺。清昼下公馆，尺书忽相邀。留欢惜别离，毕景驻行镳。言及沙漠事，益令胡马骄。丈夫拔东蕃，声冠霍嫖姚。兜鍪冲矢石，铁甲生风飙。诸将出冷陉，连营济石桥。酋豪尽俘馘，子弟输征徭。边庭绝刁斗，战地成渔樵。榆关夜不扃，塞口长萧萧。降胡满蓟门，一一能射雕。军中多宴乐，马上何轻趫。戎狄本无厌，羁縻非一朝。饥附诚足用，饱飞安可招。李牧制儋蓝，遗风岂寂寥。君还谢幕府，慎勿轻刍荛。
同群公题中山寺:平原十里外，稍稍云岩深。遂及清净所，都无人世心。名僧既礼谒，高阁复登临。石壁倚松径，山田多栗林。超遥尽巘崿，逼侧仍岖。。吾欲休世事，于焉聊自任。
咏马鞭:龙竹养根凡几年，工人截之为长鞭，一节一目皆天然。珠重重，星连连。绕指柔，纯金坚。绳不直，规不圆。把向空中捎一声，良马有心日驰千。
送白少府送兵之陇右:践更登陇首，远别指临洮。为问关山事，何如州县劳。军容随赤羽，树色引青袍。谁断单于臂，今年太白高。
河西送李十七:边城多远别，此去莫徒然。问礼知才子，登科及少年。出门看落日，驱马向秋天。高价人争重，行当早著鞭。
别韦兵曹:离别长千里，相逢数十年。此心应不变，他事已徒然。惆怅春光里，蹉跎柳色前。逢时当自取，看尔欲先鞭。
赠别褚山人:携手赠将行，山人道姓名。光阴蓟子训，才术褚先生。墙上梨花白，尊中桂酒清。洛阳无二价，犹是慕风声。
送董判官:逢君说行迈，倚剑别交亲。幕府为才子，将军作主人。近关多雨雪，出塞有风尘。长策须当用，男儿莫顾身。
送李侍御赴安西:行子对飞蓬，金鞭指铁骢。功名万里外，心事一杯中。虏障燕支北，秦城太白东。离魂莫惆怅，看取宝刀雄。
同李太守北池泛舟，宴高平郑太守:每揖龚黄事，还陪李郭舟。云从四岳起，水向百城流。幽意随登陟，嘉言即献酬。乃知缝掖贵，今日对诸侯。
同朱五题卢使君义井:高义唯良牧，深仁自下车。宁知凿井处，还是饮冰馀。地即泉源久，人当汲引初。体清能鉴物，色洞每含虚。上善滋来往，中和浃里闾。济时应未竭，怀惠复何如。
同郭十题杨主簿新厅:华馆曙沈沈，惟良正在今。用材兼柱石，闻物象高深。更得芝兰地，兼营枳棘林。向风扃戟户，当署近棠阴。勿改安卑节，聊闲理剧心。多君有知己，一和郢中吟。
辟阳城:荒城在高岸，凌眺俯清淇。传道汉天子，而封审食其。奸淫且不戮，茅土孰云宜。何得英雄主，返令儿女欺。母仪良已失，臣节岂如斯。太息一朝事，乃令人所嗤。
同群公题张处士菜园:耕地桑柘间，地肥菜常熟。为问葵藿资，何如庙堂肉。
封丘作:州县才难适，云山道欲穷。揣摩惭黠吏，栖隐谢愚公。
九曲词三首:许国从来彻庙堂，连年不为在疆场。将军天上封侯印，御史台上异姓王。万骑争歌杨柳春，千场对舞绣骐驎。到处尽逢欢洽事，相看总是太平人。铁骑横行铁岭头，西看逻逤取封侯。青海只今将饮马，黄河不用更防秋。
营州歌:营州少年厌原野，狐裘蒙茸猎城下。虏酒千钟不醉人，胡儿十岁能骑马。
玉真公主歌:常言龙德本天仙，谁谓仙人每学仙。更道玄元指李日，多于王母种桃年。仙宫仙府有真仙，天宝天仙秘莫传。为问轩皇三百岁，何如大道一千年。
剑池:阖闾葬日劳人力，嬴政穿来役鬼功。澄碧尚疑神物在，等闲雷雨起潭中。
灵岩寺:草堂栖在灵山谷，勤苦诗书向灯烛。柴门半掩寂无人，惟有白云相伴宿。
尚书都堂瓦松:华省秘仙踪，高堂露瓦松。叶因春后长，花为雨来浓。影混鸳鸯色，光含翡翠容。天然斯所寄，地势太无从。接栋临双阙，连甍近九重。宁知深涧底，霜雪岁兼封。
贫交行:翻手作云覆手雨，纷纷轻薄何须数。君不见管鲍贫时交，此道今人弃如土。
叹庭前甘菊花:檐前甘菊移时晚，青蕊重阳不堪摘。明日萧条醉尽醒，残花烂熳开何益。篱边野外多众芳，采撷细琐升中堂。念兹空长大枝叶，结根失所缠风霜。
赠卫八处士:人生不相见，动如参与商。今夕复何夕，共此灯烛光。少壮能几时，鬓发各已苍。访旧半为鬼，惊呼热中肠。焉知二十载，重上君子堂。昔别君未婚，儿女忽成行。怡然敬父执，问我来何方。问答乃未已，儿女罗酒浆。夜雨翦春韭，新炊间黄粱。主称会面难，一举累十觞。十觞亦不醉，感子故意长。明日隔山岳，世事两茫茫。
去矣行:君不见鞲上鹰，一饱则飞掣。焉能作堂上燕，衔泥附炎热。野人旷荡无靦颜，岂可久在王侯间。未试囊中餐玉法，明朝且入蓝田山。
夏日叹:夏日出东北，陵天经中街。朱光彻厚地，郁蒸何由开。上苍久无雷，无乃号令乖。雨降不濡物，良田起黄埃。飞鸟苦热死，池鱼涸其泥。万人尚流冗，举目唯蒿莱。至今大河北，化作虎与豺。浩荡想幽蓟，王师安在哉。对食不能餐，我心殊未谐。眇然贞观初，难与数子偕。
寄赞上人:一昨陪锡杖，卜邻南山幽。年侵腰脚衰，未便阴崖秋。重冈北面起，竟日阳光留。茅屋买兼土，斯焉心所求。近闻西枝西，有谷杉黍稠。亭午颇和暖，石田又足收。当期塞雨干，宿昔齿疾瘳。裴回虎穴上，面势龙泓头。柴荆具茶茗，径路通林丘。与子成二老，来往亦风流。
龙门阁:清江下龙门，绝壁无尺土。长风驾高浪，浩浩自太古。危途中萦盘，仰望垂线缕。滑石欹谁凿，浮梁袅相拄。目眩陨杂花，头风吹过雨。百年不敢料，一坠那得取。饱闻经瞿塘，足见度大庾。终身历艰险，恐惧从此数。
石笋行:君不见益州城西门，陌上石笋双高蹲。古来相传是海眼，苔藓蚀尽波涛痕。雨多往往得瑟瑟，此事恍惚难明论。恐是昔时卿相墓，立石为表今仍存。惜哉俗态好蒙蔽，亦如小臣媚至尊。政化错迕失大体，坐看倾危受厚恩。嗟尔石笋擅虚名，后来未识犹骏奔。安得壮士掷天外，使人不疑见本根。
丽春:百草竞春华，丽春应最胜。少须好颜色，多漫枝条剩。纷纷桃李枝，处处总能移。如何贵此重，却怕有人知。
戏作花卿歌:成都猛将有花卿，学语小儿知姓名。用如快鹘风火生，见贼唯多身始轻。绵州副使著柘黄，我卿扫除即日平。子章髑髅血模糊，手提掷还崔大夫。李侯重有此节度，人道我卿绝世无。既称绝世无，天子何不唤取守京都。
海棕行:左绵公馆清江濆，海棕一株高入云。龙鳞犀甲相错落，苍棱白皮十抱文。自是众木乱纷纷，海棕焉知身出群。移栽北辰不可得，时有西域胡僧识。
过郭代公故宅:豪俊初未遇，其迹或脱略。代公尉通泉，放意何自若。及夫登衮冕，直气森喷薄。磊落见异人，岂伊常情度。定策神龙后，宫中翕清廓。俄顷辨尊亲，指挥存顾托。群公有惭色，王室无削弱。迥出名臣上，丹青照台阁。我行得遗迹，池馆皆疏凿。壮公临事断，顾步涕横落。高咏宝剑篇，神交付冥漠。
自平:自平宫中吕太一，收珠南海千馀日。近供生犀翡翠稀，复恐征戎干戈密。蛮溪豪族小动摇，世封刺史非时朝。蓬莱殿前诸主将，才如伏波不得骄。
近闻:近闻犬戎远遁逃，牧马不敢侵临洮。渭水逶迤白日净，陇山萧瑟秋云高。崆峒五原亦无事，北庭数有关中使。似闻赞普更求亲，舅甥和好应难弃。
雷:大旱山岳燋，密云复无雨。南方瘴疠地，罹此农事苦。封内必舞雩，峡中喧击鼓。真龙竟寂寞，土梗空俯偻。吁嗟公私病，税敛缺不补。故老仰面啼，疮痍向谁数。暴尪或前闻，鞭巫非稽古。请先偃甲兵，处分听人主。万邦但各业，一物休尽取。水旱其数然，尧汤免亲睹。上天铄金石，群盗乱豺虎。二者存一端，愆阳不犹愈。昨宵殷其雷，风过齐万弩。复吹霾翳散，虚觉神灵聚。气暍肠胃融，汗滋衣裳污。吾衰尤拙计，失望筑场圃。
园人送瓜:江间虽炎瘴，瓜熟亦不早。柏公镇夔国，滞务兹一扫。食新先战士，共少及溪老。倾筐蒲鸽青，满眼颜色好。竹竿接嵌窦，引注来鸟道。沈浮乱水玉，爱惜如芝草。落刃嚼冰霜，开怀慰枯槁。许以秋蒂除，仍看小童抱。东陵迹芜绝，楚汉休征讨。园人非故侯，种此何草草。
寄柏学士林居:自胡之反持干戈，天下学士亦奔波。叹彼幽栖载典籍，萧然暴露依山阿。青山万里静散地，白雨一洗空垂萝。乱代飘零余到此，古人成败子如何。荆扬春冬异风土，巫峡日夜多云雨。赤叶枫林百舌鸣，黄泥野岸天鸡舞。盗贼纵横甚密迩，形神寂寞甘辛苦。几时高议排金门，各使苍生有环堵。
次晚洲:参错云石稠，坡陀风涛壮。晚洲适知名，秀色固异状。棹经垂猿把，身在度鸟上。摆浪散帙妨，危沙折花当。羁离暂愉悦，羸老反惆怅。中原未解兵，吾得终疏放。
天宝初南曹小司寇舅于我太夫人堂下累土为山…而作是诗:一匮功盈尺，三峰意出群。望中疑在野，幽处欲生云。慈竹春阴覆，香炉晓势分。惟南将献寿，佳气日氛氲。
赠李白:秋来相顾尚飘蓬，未就丹砂愧葛洪。痛饮狂歌空度日，飞扬跋扈为谁雄。
对雨书怀，走邀许十一簿公:东岳云峰起，溶溶满太虚。震雷翻幕燕，骤雨落河鱼。座对贤人酒，门听长者车。相邀愧泥泞，骑马到阶除。
房兵曹胡马诗:胡马大宛名，锋棱瘦骨成。竹批双耳峻，风入四蹄轻。所向无空阔，真堪托死生。骁腾有如此，万里可横行。
画鹰:素练风霜起，苍鹰画作殊。
夜宴左氏庄:风林纤月落，衣露净琴张。暗水流花径，春星带草堂。检书烧烛短，看剑引杯长。诗罢闻吴咏，扁舟意不忘。
元日寄韦氏妹:近闻韦氏妹，迎在汉钟离。郎伯殊方镇，京华旧国移。春城回北斗，郢树发南枝。不见朝正使，啼痕满面垂。
曲江对雨:城上春云覆苑墙，江亭晚色静年芳。林花著雨燕脂落，水荇牵风翠带长。龙武新军深驻辇，芙蓉别殿谩焚香。何时诏此金钱会，暂醉佳人锦瑟旁。
奉和贾至舍人早朝大明宫:五夜漏声催晓箭，九重春色醉仙桃。旌旗日暖龙蛇动，宫殿风微燕雀高。朝罢香烟携满袖，诗成珠玉在挥毫。欲知世掌丝纶美，池上于今有凤毛。
春宿左省:花隐掖垣暮，啾啾栖鸟过。星临万户动，月傍九霄多。不寝听金钥，因风想玉珂。明朝有封事，数问夜如何。
曲江陪郑八丈南史饮:雀啄江头黄柳花，
端午日赐衣:宫衣亦有名，端午被恩荣。细葛含风软，香罗叠雪轻。自天题处湿，当暑著来清。意内称长短，终身荷圣情。
东楼:万里流沙道，西征过北门。但添新战骨，不返旧征魂。楼角临风迥，城阴带水昏。传声看驿使，送节向河源。
山寺:野寺残僧少，山园细路高。麝香眠石竹，鹦鹉啄金桃。乱石通人过，悬崖置屋牢。上方重阁晚，百里见秋毫。
天河:常时任显晦，秋至辄分明。纵被微云掩，终能永夜清。含星动双阙，伴月照边城。牛女年年渡，何曾风浪生。
蒹葭:摧折不自守，秋风吹若何。暂时花戴雪，几处叶沉波。体弱春风早，丛长夜露多。江湖后摇落，亦恐岁蹉跎。
苦竹:青冥亦自守，软弱强扶持。味苦夏虫避，丛卑春鸟疑。轩墀曾不重，翦伐欲无辞。幸近幽人屋，霜根结在兹。
夕烽:夕烽来不近，每日报平安。塞上传光小，云边落点残。照秦通警急，过陇自艰难。闻道蓬莱殿，千门立马看。
观兵:北庭送壮士，貔虎数尤多。精锐旧无敌，边隅今若何。妖氛拥白马，元帅待雕戈。莫守邺城下，斩鲸辽海波。
日暮:日落风亦起，城头鸟尾讹。黄云高未动，白水已扬波。羌妇语还哭，胡儿行且歌。将军别换马，夜出拥雕戈。
蕃剑:致此自僻远，又非珠玉装。如何有奇怪，每夜吐光芒。虎气必腾踔，龙身宁久藏。风尘苦未息，持汝奉明王。
秋日阮隐居致薤三十束:隐者柴门内，畦蔬绕舍秋。盈筐承露薤，不待致书求。束比青刍色，圆齐玉箸头。衰年关鬲冷，味暖并无忧。
堂成:背郭堂成荫白茅，缘江路熟俯青郊。桤林碍日吟风叶，笼竹和烟滴露梢。暂止飞乌将数子，频来语燕定新巢。旁人错比扬雄宅，懒惰无心作解嘲。
田舍:田舍清江曲，柴门古道旁。草深迷市井，地僻懒衣裳。榉柳枝枝弱，枇杷树树香。鸬鹚西日照，晒翅满鱼梁。
西郊:时出碧鸡坊，西郊向草堂。市桥官柳细，江路野梅香。傍架齐书帙，看题减药囊。无人觉来往，疏懒意何长。
江村:清江一曲抱村流，长夏江村事事幽。自去自来堂上燕，相亲相近水中鸥。老妻画纸为棋局，稚子敲针作钓钩。多病所须唯药物，微躯此外更何求。
江涨:江涨柴门外，儿童报急流。下床高数尺，倚杖没中洲。细动迎风燕，轻摇逐浪鸥。渔人萦小楫，容易拔船头。
北邻:明府岂辞满，藏身方告劳。青钱买野竹，白帻岸江皋。爱酒晋山简，能诗何水曹。时来访老疾，步屟到蓬蒿。
寄贺兰铦:朝野欢娱后，乾坤震荡中。相随万里日，总作白头翁。岁晚仍分袂，江边更转蓬。勿云俱异域，饮啄几回同。
漫成二首:野日荒荒白，春流泯泯清。渚蒲随地有，村径逐门成。只作披衣惯，常从漉酒生。眼前无俗物，多病也身轻。江皋已仲春，花下复清晨。仰面贪看鸟，回头错应人。读书难字过，对酒满壶频。近识峨眉老，知予懒是真。
春水:三月桃花浪，江流复旧痕。朝来没沙尾，碧色动柴门。接缕垂芳饵，连筒灌小园。已添无数鸟，争浴故相喧。
村夜:萧萧风色暮，江头人不行。村舂雨外急，邻火夜深明。胡羯何多难，渔樵寄此生。中原有兄弟，万里正含情。
早起:春来常早起，幽事颇相关。帖石防隤岸，开林出远山。一丘藏曲折，缓步有跻攀。童仆来城市，瓶中得酒还。
高楠:楠树色冥冥，江边一盖青。近根开药圃，接叶制茅亭。落景阴犹合，微风韵可听。寻常绝醉困，卧此片时醒。
江涨:江发蛮夷涨，山添雨雪流。大声吹地转，高浪蹴天浮。鱼鳖为人得，蛟龙不自谋。轻帆好去便，吾道付沧洲。
野望因过常少仙:野桥齐度马，秋望转悠哉。竹覆青城合，江从灌口来。入村樵径引，尝果栗皱开。落尽高天日，幽人未遣回。
李司马桥了承高使君自成都回:向来江上手纷纷，三日成功事出群。已传童子骑青竹，总拟桥东待使君。
赠花卿:锦城丝管日纷纷，半入江风半入云。此曲只应天上有，人间能得几回闻。
萧八明府堤处觅桃栽:奉乞桃栽一百根，春前为送浣花村。河阳县里虽无数，濯锦江边未满园。
从韦二明府续处觅绵竹:华轩蔼蔼他年到，绵竹亭亭出县高。江上舍前无此物，幸分苍翠拂波涛。
凭何十一少府邕觅桤木栽:草堂堑西无树林，非子谁复见幽心。饱闻桤木三年大，与致溪边十亩阴。
凭韦少府班觅松树子:落落出群非榉柳，青青不朽岂杨梅。欲存老盖千年意，为觅霜根数寸栽。
赠别郑炼赴襄阳:戎马交驰际，柴门老病身。把君诗过日，念此别惊神。地阔峨眉晚，天高岘首春。为于耆旧内，试觅姓庞人。
重赠郑炼:郑子将行罢使臣，囊无一物献尊亲。江山路远羁离日，裘马谁为感激人。
江头四咏。丁香:丁香体柔弱，乱结枝犹垫。细叶带浮毛，疏花披素艳。深栽小斋后，庶近幽人占。晚堕兰麝中，休怀粉身念。
畏人:早花随处发，春鸟异方啼。万里清江上，三年落日低。畏人成小筑，褊性合幽栖。门径从榛草，无心走马蹄。
奉酬严公寄题野亭之作:拾遗曾奏数行书，懒性从来水竹居。奉引滥骑沙苑马，幽栖真钓锦江鱼。谢安不倦登临费，阮籍焉知礼法疏。枉沐旌麾出城府，草茅无径欲教锄。
谢严中丞送青城山道士乳酒一瓶:山瓶乳酒下青云，气味浓香幸见分。鸣鞭走送怜渔父，洗盏开尝对马军。
望牛头寺:牛头见鹤林，梯迳绕幽深。春色浮山外，天河宿殿阴。传灯无白日，布地有黄金。休作狂歌老，回看不住心。
甘园:春日清江岸，千甘二顷园。青云羞叶密，白雪避花繁。结子随边使，开筒近至尊。后于桃李熟，终得献金门。
陪李梓州、王阆州、苏遂州、李果州四使君登惠义寺:春日无人境，虚空不住天。莺花随世界，楼阁寄山巅。迟暮身何得，登临意惘然。谁能解金印，潇洒共安禅。
王命:汉北豺狼满，巴西道路难。血埋诸将甲，骨断使臣鞍。牢落新烧栈，苍茫旧筑坛。深怀喻蜀意，恸哭望王官。
征夫:十室几人在，千山空自多。路衢唯见哭，城市不闻歌。漂梗无安地，衔枚有荷戈。官军未通蜀，吾道竟如何。
章梓州水亭:城晚通云雾，亭深到芰荷。吏人桥外少，秋水席边多。近属淮王至，高门蓟子过。荆州爱山简，吾醉亦长歌。
投简梓州幕府，兼简韦十郎官:幕下郎官安稳无，从来不奉一行书。固知贫病人须弃，能使韦郎迹也疏。
送陵州路使君赴任:王室比多难，高官皆武臣。幽燕通使者，岳牧用词人。国待贤良急，君当拔擢新。佩刀成气象，行盖出风尘。战伐乾坤破，疮痍府库贫。众僚宜洁白，万役但平均。霄汉瞻佳士，泥途任此身。秋天正摇落，回首大江滨。
将赴荆南，寄别李剑州:使君高义驱今古，寥落三年坐剑州。但见文翁能化俗，焉知李广未封侯。路经滟滪双蓬鬓，天入沧浪一钓舟。戎马相逢更何日，春风回首仲宣楼。
泛江:方舟不用楫，极目总无波。长日容杯酒，深江净绮罗。乱离还奏乐，飘泊且听歌。故国流清渭，如今花正多。
南征:春岸桃花水，云帆枫树林。偷生长避地，适远更沾襟。老病南征日，君恩北望心。百年歌自苦，未见有知音。
百舌:百舌来何处，重重只报春。知音兼众语，整翮岂多身。花密藏难见，枝高听转新。过时如发口，君侧有谗人。
得房公池鹅:房相西亭鹅一群，眠沙泛浦白于云。凤凰池上应回首，为报笼随王右军。
奉和严大夫军城早秋:秋风褭褭动高旌，玉帐分弓射虏营。已收滴博云间戍，更夺蓬婆雪外城。
渝州候严六侍御不到，先下峡:闻道乘骢发，沙边待至今。不知云雨散，虚费短长吟。山带乌蛮阔，江连白帝深。船经一柱观，留眼共登临。
怀锦水居止二首:军旅西征僻，风尘战伐多。犹闻蜀父老，不忘舜讴歌。天险终难立，柴门岂重过。朝朝巫峡水，远逗锦江波。万里桥南宅，百花潭北庄。层轩皆面水，老树饱经霜。雪岭界天白，锦城曛日黄。惜哉形胜地，回首一茫茫。
漫成一绝:江月去人只数尺，风灯照夜欲三更。沙头宿鹭联拳静，船尾跳鱼拨剌鸣。
移居夔州郭:伏枕云安县，迁居白帝城。春知催柳别，江与放船清。农事闻人说，山光见鸟情。禹功饶断石，且就土微平。
船下夔州郭宿，雨湿不得上岸，别王十二判官:依沙宿舸船，石濑月娟娟。风起春灯乱，江鸣夜雨悬。晨钟云外湿，胜地石堂烟。柔橹轻鸥外，含凄觉汝贤。
西阁三度期大昌严明府同宿不到:问子能来宿，今疑索故要。匣琴虚夜夜，手板自朝朝。金吼霜钟彻，花催腊炬销。早凫江槛底，双影漫飘飖。
园:仲夏流多水，清晨向小园。碧溪摇艇阔，朱果烂枝繁。始为江山静，终防市井喧。畦蔬绕茅屋，自足媚盘餐。
树间:岑寂双甘树，婆娑一院香。交柯低几杖，垂实碍衣裳。满岁如松碧，同时待菊黄。几回沾叶露，乘月坐胡床。
东屯北崦:盗贼浮生困，诛求异俗贫。空村惟见鸟，落日未逢人。步壑风吹面，看松露滴身。远山回白首，战地有黄尘。
峡隘:闻说江陵府，云沙静眇然。白鱼如切玉，朱橘不论钱。水有远湖树，人今何处船。青山各在眼，却望峡中天。
上卿翁请修武侯庙，遗像缺落，时崔卿权夔州:大贤为政即多闻，刺史真符不必分。尚有西郊诸葛庙，卧龙无首对江濆。
洞房:洞房环佩冷，玉殿起秋风。秦地应新月，龙池满旧宫。系舟今夜远，清漏往时同。万里黄山北，园陵白露中。
历历:历历开元事，分明在眼前。无端盗贼起，忽已岁时迁。巫峡西江外，秦城北斗边。为郎从白首，卧病数秋天。
提封:提封汉天下，万国尚同心。借问悬车守，何如俭德临。时征俊乂入，草窃犬羊侵。愿戒兵犹火，恩加四海深。
草阁:草阁临无地，柴扉永不关。鱼龙回夜水，星月动秋山。久露清初湿，高云薄未还。泛舟惭小妇，飘泊损红颜。
白露:白露团甘子，清晨散马蹄。圃开连石树，船渡入江溪。凭几看鱼乐，回鞭急鸟栖。渐知秋实美，幽径恐多蹊。
中宵:西阁百寻馀，中宵步绮疏。飞星过水白，落月动沙虚。择木知幽鸟，潜波想巨鱼。亲朋满天地，兵甲少来书。
秋峡:江涛万古峡，肺气久衰翁。不寐防巴虎，全生狎楚童。衣裳垂素发，门巷落丹枫。常怪商山老，兼存翊赞功。
暮春:卧病拥塞在峡中，潇湘洞庭虚映空。楚天不断四时雨，巫峡常吹千里风。沙上草阁柳新暗，城边野池莲欲红。暮春鸳鹭立洲渚，挟子翻飞还一丛。
雨:始贺天休雨，还嗟地出雷。骤看浮峡过，密作渡江来。牛马行无色，蛟龙斗不开。干戈盛阴气，未必自阳台。
云:龙似瞿唐会，江依白帝深。终年常起峡，每夜必通林。收获辞霜渚，分明在夕岑。高斋非一处，秀气豁烦襟。
晨雨:小雨晨光内，初来叶上闻。雾交才洒地，风逆旋随云。暂起柴荆色，轻沾鸟兽群。麝香山一半，亭午未全分。
雷:巫峡中宵动，沧江十月雷。龙蛇不成蛰，天地划争回。却碾空山过，深蟠绝壁来。何须妒云雨，霹雳楚王台。
即事:暮春三月巫峡长，皛皛行云浮日光。雷声忽送千峰雨，花气浑如百和香。黄莺过水翻回去，燕子衔泥湿不妨。飞阁卷帘图画里，虚无只少对潇湘。
得舍弟观书自中都已达江陵，今兹暮春月末…情见乎词:尔到江陵府，何时到峡州。乱离生有别，聚集病应瘳。飒飒开啼眼，朝朝上水楼。老身须付托，白骨更何忧。
王十五前阁会:楚岸收新雨，春台引细风。情人来石上，鲜脍出江中。邻舍烦书札，肩舆强老翁。病身虚俊味，何幸饫儿童。
孟仓曹步趾领新酒酱二物满器见遗老夫:楚岸通秋屐，胡床面夕畦。藉糟分汁滓，瓮酱落提携。饭粝添香味，朋来有醉泥。理生那免俗，方法报山妻。
送李八秘书赴杜相公幕:青帘白舫益州来，巫峡秋涛天地回。石出倒听枫叶下，橹摇背指菊花开。贪趋相府今晨发，恐失佳期后命催。南极一星朝北斗，五云多处是三台。
奉寄李十五秘书二首:避暑云安县，秋风早下来。暂留鱼复浦，同过楚王台。猿鸟千崖窄，江湖万里开。竹枝歌未好，画舸莫迟回。行李千金赠，衣冠八尺身。飞腾知有策，意度不无神。班秩兼通贵，公侯出异人。玄成负文彩，世业岂沉沦。
猿:袅袅啼虚壁，萧萧挂冷枝。艰难人不见，隐见尔如知。惯习元从众，全生或用奇。前林腾每及，父子莫相离。
黄鱼:日见巴东峡，黄鱼出浪新。脂膏兼饲犬，长大不容身。筒桶相沿久，风雷肯为神。泥沙卷涎沫，回首怪龙鳞。
白小:白小群分命，天然二寸鱼。细微沾水族，风俗当园蔬。入肆银花乱，倾箱雪片虚。生成犹拾卵，尽取义何如。
鸡:纪德名标五，初鸣度必三。殊方听有异，失次晓无惭。问俗人情似，充庖尔辈堪。气交亭育际，巫峡漏司南。
泊松滋江亭:沙帽随鸥鸟，扁舟系此亭。江湖深更白，松竹远微青。一柱全应近，高唐莫再经。今宵南极外，甘作老人星。
乘雨入行军六弟宅:曙角凌云罢，春城带雨长。水花分堑弱，巢燕得泥忙。令弟雄军佐，凡才污省郎。萍漂忍流涕，衰飒近中堂。
书堂饮既，夜复邀李尚书下马，月下赋绝句:湖水林风相与清，残尊下马复同倾。久判野鹤如霜鬓，遮莫邻鸡下五更。
奉送蜀州柏二别驾将中丞命赴江陵起居…行军司马佐:中丞问俗画熊频，爱弟传书彩鹢新。迁转五州防御使，起居八座太夫人。楚宫腊送荆门水，白帝云偷碧海春。报与惠连诗不惜，知吾斑鬓总如银。
江陵望幸:雄都元壮丽，望幸欻威神。地利西通蜀，天文北照秦。风烟含越鸟，舟楫控吴人。未枉周王驾，终期汉武巡。甲兵分圣旨，居守付宗臣。早发云台仗，恩波起涸鳞。
舟中:风餐江柳下，雨卧驿楼边。结缆排鱼网，连樯并米船。今朝云细薄，昨夜月清圆。飘泊南庭老，只应学水仙。
又作此奉卫王:西北楼成雄楚都，远开山岳散江湖。二仪清浊还高下，三伏炎蒸定有无。推毂几年唯镇静，曳裾终日盛文儒。白头授简焉能赋，愧似相如为大夫。
留别公安太易沙门:隐居欲就庐山远，丽藻初逢休上人。数问舟航留制作，长开箧笥拟心神。沙村白雪仍含冻，江县红梅已放春。先蹋炉峰置兰若，徐飞锡杖出风尘。
野望:纳纳乾坤大，行行郡国遥。云山兼五岭，风壤带三苗。野树侵江阔，春蒲长雪消。扁舟空老去，无补圣明朝。
楼上:天地空搔首，频抽白玉簪。皇舆三极北，身事五湖南。恋阙劳肝肺，论材愧杞楠。乱离难自救，终是老湘潭。
同豆卢峰知字韵:炼金欧冶子，喷玉大宛儿。符彩高无敌，聪明达所为。梦兰他日应，折桂早年知。烂漫通经术，光芒刷羽仪。谢庭瞻不远，潘省会于斯。倡和将雏曲，田翁号鹿皮。
酬郭十五受判官:才微岁老尚虚名，卧病江湖春复生。药裹关心诗总废，花枝照眼句还成。只同燕石能星陨，自得隋珠觉夜明。乔口橘洲风浪促，系帆何惜片时程。
衡州送李大夫七丈勉赴广州:斧钺下青冥，楼船过洞庭。北风随爽气，南斗避文星。日月笼中鸟，乾坤水上萍。王孙丈人行，垂老见飘零。
长吟:江渚翻鸥戏，官桥带柳阴。江飞竞渡日，草见蹋春心。已拨形骸累，真为烂漫深。赋诗歌句稳，不免自长吟。
早花:西京安稳未，不见一人来。腊日巴江曲，山花已自开。盈盈当雪杏，艳艳待春梅。直苦风尘暗，谁忧容鬓催。
花底:紫萼扶千蕊，黄须照万花。忽疑行暮雨，何事入朝霞。恐是潘安县，堪留卫玠车。深知好颜色，莫作委泥沙。
奉使崔都水翁下峡:无数涪江筏，鸣桡总发时。别离终不久，宗族忍相遗。白狗黄牛峡，朝云暮雨祠。所过频问讯，到日自题诗。
东津送韦讽摄阆州录事:闻说江山好，怜君吏隐兼。宠行舟远泛，怯别酒频添。推荐非承乏，操持必去嫌。他时如按县，不得慢陶潜。
赠裴九侍御昌江草堂弹琴:朔风吹疏林，积雪在崖巘。鸣琴草堂响，小涧清且浅。沉吟东山意，欲去芳岁晚。怅望黄绮心，白云若在眼。
咏冯昭仪当熊:白羽插雕弓，霓旌动朔风。平明出金屋，扈辇上林中。逐兽长廊静，呼鹰御苑空。王孙莫谏猎，贱妾解当熊。
早朝大明宫呈两省僚友:银烛熏天紫陌长，禁城春色晓苍苍。千条弱柳垂青琐，百啭流莺绕建章。剑佩声随玉墀步，衣冠身惹御炉香。共沐恩波凤池上，朝朝染翰侍君王。
白马:白马紫连钱，嘶鸣丹阙前。闻珂自蹀躞，不要下金鞭。
出塞曲:万里平沙一聚尘，南飞羽檄北来人。传道五原烽火急，单于昨夜寇新秦。
勤政楼观乐:银河帝女下三清，紫禁笙歌出九城。为报延州来听乐，须知天下欲升平。
赠陕掾梁宏:梁子工文四十年，诗颠名过草书颠。白头仍作功曹掾，禄薄难供沽酒钱。
君山:湘中老人读黄老，手援紫藟坐碧草。春至不知湖水深，日暮忘却巴陵道。
岳阳楼重宴别王八员外贬长沙:江路东连千里潮，青云北望紫微遥。莫道巴陵湖水阔，长沙南畔更萧条。
紫参歌:远公林下满青苔，春药偏宜间石开。往往幽人寻水见，时时仙蝶隔云来。阴阳雕刻花如鸟，对凤连鸡一何小。春风宛转虎溪傍，紫翼红翘翻霁光。贝叶经前无住色，莲花会里暂留香。蓬山才子怜幽性，白云阳春动新咏。应知仙卉老云霞，莫赏夭桃满蹊径。
送傅管记赴蜀军:终童之死谁继出，燕颔儒生今俊逸。主将早知鹦鹉赋，飞书许载蛟龙笔。峨眉玉垒指霞标，鸟没天低幕府遥。巴山雨色藏征旆，汉水猿声咽短箫。赐璧腰金应可料，才略纵横年且妙。无人不重乐毅贤，何敌能当鲁连啸。日暮黄云千里昏，壮心轻别不销魂。劝君用却龙泉剑，莫负平生国士恩。
卢龙塞行送韦掌记:雨雪纷纷黑山外，行人共指卢龙塞。万里飞沙咽鼓鼙，三军杀气凝旌旆。陈琳书记本翩翩，料敌张兵夺酒泉。圣主好文兼好武，封侯莫比汉皇年。
山中寄时校书:蓬莱紫气温如玉，唯予知尔阳春曲，别来几日芳荪绿。百花酒满不见君，青山一望心断续。
清泥驿迎献王侍御:候馆扫清昼，使车出明光。森森入郭树，一道引飞霜。仰视骢花白，多惭绶色黄。鹪鹩无羽翼，愿假宪乌翔。
梦寻西山准上人:别处秋泉声，至今犹在耳。何尝梦魂去，不见雪山子。新月隔林时，千峰翠微里。言忘心更寂，迹灭云自起。觉来缨上尘，如洗功德水。
同李五夕次香山精舍访宪上人:彼岸闻山钟，仙舟过苕水。松门入幽映，石径趋迤逦。初月开草堂，远公方觏止。忘言在闲夜，凝念得微理。泠泠功德池，相与涤心耳。
送王季友赴洪州幕下:列郡皆用武，南征所从谁。诸侯重才略，见子如琼枝。抚剑感知己，出门方远辞。烟波带幕府，海日生红旗。问我何功德，负恩留玉墀。销魂把别袂，愧尔酬明时。
小园招隐:支离鲜兄弟，形影如手足。但遂饮冰节，甘辞代耕禄。斑衣在林巷，始觉无羁束。交柯低户阴，闲鸟将雏宿。穷通世情阻，日夜苔径绿。谁言北郭贫，能分晏婴粟。
谷口新居寄同省朋故:种黍傍烟溪，榛芜兼沮洳。亦知生计薄，所贵隐身处。橡栗石上村，莓苔水中路。萧然授衣日，得此还山趣。汲井爱秋泉，结茅因古树。闲云与幽鸟，对我不能去。寄谢鸳鹭群，狎鸥拙所慕。
京兆尹厅前甘棠树降甘露:内史用尧意，理京宣惠慈。气和祥则降，孰谓天难知。济旱露为兆，有如埙应篪。岂无夭桃树，洒此甘棠枝。玉色与人净，珠光临笔垂。协风与之俱，物性皆熙熙。何必凤池上，方看作霖时。
江陵晦日陪诸官泛舟:节物堪为乐，江湖有主人。舟行深更好，趣久主弥新尊酒平生意，烟花异国春。城南无夜月，长袖莫留宾。
题温处士山居:谁知白云外，别有绿萝春。苔绕溪边径，花深洞里人。逸妻看种药，稚子伴垂纶。颍上逃尧者，何如此养真。
赠邻居齐六司仓:沉冥众所遗，咫尺绝佳期。始觉衡门下，翛然太古时。鸡声共邻巷，烛影隔茅茨。坐惜牛羊径，芳荪白露滋。
酬刘员外雨中见寄:苦雨滴兰砌，秋风生葛衣。潢污三径绝，砧杵四邻稀。分与玄豹隐，不为湘燕飞。惭君角巾折，犹肯问衡闱。
送赟法师往上都:远近化人天，王城指日边。宰君迎说法，童子伴随缘。到处花为雨，行时杖出泉。今宵松月下，门闭想安禅。
送屈突司马充安西书记:制胜三军劲，澄清万里馀。星飞庞统骥，箭发鲁连书。海月低云旆，江霞入锦车。遥知太阿剑，计日斩鲸鱼。
赋得丛兰曙后色，送梁侍御入京:曙色传芳意，分明锦绣丛。兰生霁后日，花发夜来风。不向三峰里，全胜一县中。遥知大苑内，应待五花骢。
偶成:含毫意不浅，微月上帘栊。门静吏人息，心闲囹圄空。繁星入疏树，惊鹊倦秋风。始觉牵卑剧，宵眠亦在公。
温泉宫礼见:新丰佳气满，圣主在温泉。云暧龙行处，山明日驭前。顺风求至道，侧席问遗贤。灵雪瑶墀降，晨霞彩仗悬。沧溟不让水，疵贱也朝天。
夏日陪史郎中宴杜郎中果园:何事重逢迎，春醪晚更清。林端花自老，池上月初明。路入仙郎次，乌连柱史名。竹阴疏柰院，山翠傍芜城。引满不辞醉，风来待曙更。
观法驾自凤翔回:欃抢一扫灭，阊阖九重开。海晏鲸鲵尽，天旋日月来。圣情苏品物，龙御辟云雷。晓漏移仙仗，朝阳出帝台。周惭散马出，禹让濬川回。欲识封人愿，南山举酒杯。
送郑书记:决胜无遗策，辞天便请缨。出身唯殉死，报国且能兵。受命麒麟殿，参谋骠骑营。短箫催别酒，斜日驻前旌。义勇千夫敌，风沙万里行。几年丹阙下，侯印锡书生。
过鸣皋隐者:磻石老红鲜，征君卧几年。飞泉出林下，一径过崖巅。鸡犬逐人静，云霞宜地偏。终朝数峰胜，不远一壶前。仲月霁春雨，香风生药田。丹溪不可别，琼草色芊芊。
酬刘起居卧病见寄:承颜看彩服，不觉别丹墀。味道能忘病，过庭更学诗。缭垣多画戟，远岫入书帷。竹静携琴处，林香让果时。声同叨眷早，交澹在年衰。更枉兼金赠，难为继组词。
中书遇雨:济旱惟宸虑，为霖即上台。云衔七曜起，雨拂九门来。纶阁飞丝度，龙渠激霤回。色翻池上藻，香裛鼎前杯。湘燕皆舒翼，沙鳞岂曝腮。尺波应万假，虞海载沿洄。
巨鱼纵大壑:巨鱼纵大壑，遂性似乘时。奋跃风生鬣，腾凌浪鼓鳍。龙摅回地轴，鲲化想天池。方快吞舟意，尤殊在藻嬉。倾危嗟幕燕，隐晦诮泥龟。喻士逢明主，才猷得所施。
和韦侍御寓直对雨:名贵四科首，班宜二妙齐。如何厌白简，未得步金闺。寓直晦秋雨，吟馀闻远鸡。漏声过旦冷，云色向窗低。谁谓霄汉近，翻嗟心事暌。兰滋人未握，霜晓鹗还栖。伫见田郎字，亲劳御笔题。
送张中丞赴桂州:出守求人瘼，推贤动圣情。紫台初下诏，皂盖始专城。宠借飞霜简，威加却月营。云衢降五马，林木引双旌。夙仰敦诗礼，尝闻偃甲兵。戍楼云外静，讼阁竹间清。化伫还珠美，心将片玉贞。寇恂朝望重，计日谒承明。
送河南陆少府:云间陆生美且奇，银章朱绶映金羁。自料抱材将致远，宁嗟趋府暂牵卑。东城社日催巢燕，上苑秋声散御梨。朝夕诏书还柏署，行看飞隼集高枝。
送裴頔侍御使蜀:柱史才年四十强，须髯玄发美清扬。朝天绣服乘恩贵，出使星轺满路光。锦水繁花添丽藻，峨嵋明月引飞觞。多才自有云霄望，计日应追鸳鹭行。
题嵩阳焦道士石壁:三峰花畔碧堂悬，锦里真人此得仙。玉体才飞西蜀雨，霓裳欲向大罗天。彩云不散烧丹灶，白鹿时藏种玉田。幸入桃源因去世，方期丹诀一延年。
题延州圣僧穴:定力无涯不可称，未知何代坐禅僧。默默山门宵闭月，荧荧石壁昼然灯。四时树长书经叶，万岁岩悬拄杖藤。昔日舍身缘救鸽，今时出见有飞鹰。
谒许由庙:故向箕山访许由，林泉物外自清幽。松上挂瓢枝几变，石间洗耳水空流。绿苔唯见遮三径，青史空传谢九州。缅想古人增叹惜，飒然云树满岩秋。
宴曹王宅:贤王驷马退朝初，小苑三春带雨馀。林沼葱茏多贵气，楼台隐映接天居。仙鸡引敌穿红药，宫燕衔泥落绮疏。自叹平生相识愿，何如今日厕应徐。
送李明府去官:谤言三至后，直道叹何如。今日蓝溪水，无人不夜鱼。
宿洞口馆:野竹通溪冷，秋泉入户鸣。乱来人不到，芳草上阶生。
题崔逸人山亭:药径深红藓，山窗满翠微。羡君花下酒，蝴蝶梦中飞。
蓝田溪杂咏二十二首。石井:片霞照仙井，泉底桃花红。那知幽石下，不与武陵通。
蓝田溪杂咏二十二首。古藤:引蔓出云树，垂纶覆巢鹤。幽人对酒时，苔上闲花落。
蓝田溪杂咏二十二首。药圃:春畦生百药，花叶香初霁。好容似风光，偏来入丛蕙。
蓝田溪杂咏二十二首。石上苔:净与溪色连，幽宜松雨滴。谁知古石上，不染世人迹。
蓝田溪杂咏二十二首。窗里山:远岫见如近，千里一窗里。坐来石上云，乍谓壶中起。
蓝田溪杂咏二十二首。砌下泉:穿云来自远，激砌流偏驶。能资庭户幽，更引海禽至。
蓝田溪杂咏二十二首。远山钟:风送出山钟，云霞度水浅。欲知声尽处，鸟灭寥天远。
蓝田溪杂咏二十二首。衔鱼翠鸟:有意莲叶间，瞥然下高树。擘波得潜鱼，一点翠光去。
蓝田溪杂咏二十二首。田鹤:田鹤望碧霄，舞风亦自举。单飞后片雪，早晚及前侣。
春郊:水绕冰渠渐有声，气融烟坞晚来明。东风好作阳和使，逢草逢花报发生。
二风诗。治风诗五篇。至仁:猗皇至圣兮，至惠至仁，德施蕴蕴。蕴蕴如何？不全不缺，莫知所贶。猗皇至圣兮，至俭至明，化流瀛瀛。瀛瀛如何？不虢不赩，莫知其极。
二风诗。治风诗五篇。至慈:至化之深兮，猗猗娭娭。如煦如吹，如负如持，而不知其慈。故莫周莫止，静和而止。至化之极兮，瀛瀛溶溶。如涵如封，如随如从，而不知其功。故莫由莫己，顺时而理。
二风诗。治风诗五篇。至劳:至哉勤绩，不盈不延；谁能颂之，我请颂焉。於戏劳王，勤亦何极；济尔九土，山川沟洫。至哉俭德，不丰不敷；谁能颂之，我请颂夫。於戏劳王，俭亦何深；戒尔万代，奢侈荒淫。至哉茂功，不升不圮；谁能颂之，我请颂矣。於戏劳王，功亦何大；去尔兆庶，洪湮灾害。
二风诗。治风诗五篇。至正:为君之道，何以为明？功不滥赏，罪不滥刑；谠言则听，谄言不听；王至是然，可为明焉。
二风诗。治风诗五篇。至理:理何为兮，系修文德。加之清一，莫不顺则。意彼刑法，设以化人；致使无之，而化益纯。所谓代刑，以道去杀。呜呼呜呼！人不斯察。
补乐歌十首。网罟:吾人苦兮，水深深。网罟设兮，水不深。吾人苦兮，山幽幽。网罟设兮，山不幽。
补乐歌十首。丰年:猗太帝兮，其智如神；分草实兮，济我生人。猗太帝兮，其功如天；均四时兮，成我丰年。
补乐歌十首。云门:玄云溶溶兮，垂雨濛濛；类我圣泽兮，涵濡不穷。玄云漠漠兮，含映逾光；类我圣德兮，溥被无方。
补乐歌十首。九渊:圣德至深兮，奫奫如渊；生类娭娭兮，孰知其然。
补乐歌十首。五茎:植植万物兮，滔滔根茎；五德涵柔兮，沨沨而生。其生如何兮秞秞，天下皆自我君兮化成。
补乐歌十首。六英:我有金石兮，击考崇崇。与汝歌舞兮，上帝之风。由六合兮，英华沨沨。我有丝竹兮，韵和泠泠。与汝歌舞兮，上帝之声。由六合兮，根底嬴嬴。
补乐歌十首。咸池:元化油油兮，孰知其然。至德汩汩兮，顺之以先。元化浘浘兮，孰知其然。至道泱泱兮，由之以全。
补乐歌十首。大韶:森森群象兮，日见生成。欲闻朕初兮，玄封冥冥。洋洋至化兮，日见深柔。欲闻大濩兮，大渊油油。
补乐歌十首。大夏:茫茫下土兮，乃生九州。山有长岑兮，川有深流。茫茫下土兮，乃均四方。国有安乂兮，野有封疆。茫茫下土兮，乃歌万年。上有茂功兮，下戴仁天。
漫歌八曲。故城东:漫惜故城东，良田野草生。说句县大夫，大夫劝我耕。耕者我为先，耕者相次焉。谁爱故城东，今为近郭田。
漫歌八曲。西阳城:江北有大洲，洲上堪力耕。此中宜五谷，不及西阳城。城畔多野桑，城中多古荒。衣食可力求，此外何所望。
漫歌八曲。将牛何处去二首:将牛何处去，耕彼故城东。相伴有田父，相欢惟牧童。将牛何处去，耕彼西阳城。叔闲修农具，直者伴我耕。
与党评事:自顾无功劳，一岁官再迁。跼身班次中，常窃愧耻焉。加以久荒浪，惛愚性颇全。未知在冠冕，不合无拘牵。勤强所不及，于人或未然。岂忘惠君子，恕之识见偏。且欲因我心，顺为理化先。彼云万物情，有愿随所便。爱君得自遂，令我空渊禅。
引东泉作:东泉人未知，在我左山东。引之傍山来，垂流落庭中。宿雾含朝光，掩映如残虹。有时散成雨，飘洒随清风。众源发渊窦，殊怪皆不同。此流又高悬，氵旛氵旛在长空。山林何处无，兹地不可逢。吾欲解缨佩，便为泉上翁。
登九疑第二峰:九疑第二峰，其上有仙坛。杉松映飞泉，苍苍在云端。何人居此处，云是鲁女冠。不知几百岁，燕坐饵金丹。相传羽化时，云鹤满峰恋。妇中有高人，相望空长叹。
安公房问法:流年一日复一日，世事何时是了时。试向东林问禅伯，遣将心地学琉璃。
华清宫:天宝承平奈乐何，华清宫殿郁嵯峨。朝元阁峻临秦岭，羯鼓楼高俯渭河。玉树长飘云外曲，霓裳闲舞月中歌。只今惟有温泉水，呜咽声中感慨多。
赠郓州马使君:东方千万骑，出望使君时。暮雪行看尽，春城到莫迟。路人趋墨帻，官柳度青丝。他日铃斋内，知君亦赋诗。
田仓曹东亭夏夜饮得春字:薛公门下人，公子又相亲。玉佩迎初夜，金壶醉老春。葛衣香有露，罗幕静无尘。更羡风流外，文章是一秦。
题荐福寺衡岳暕师房:春城乞食还，高论此中闲。僧腊阶前树，禅心江上山。疏帘看雪卷，深户映花关。晚送门人出，钟声杳霭间。
送李中丞赴辰州:白羽逐青丝，翩翩南下时。巴人迎道路，蛮帅引旌旗。暮雨山开少，秋江叶落迟。功成益地日，应见竹郎祠。
送刘侍御赴陕州:金羁映骕骦，后骑佩干将。把酒春城晚，鸣鞭晓路长。带冰新溜涩，间雪早梅香。明日怀贤处，依依御史床。
送苏州姚长史:江城驿路长，烟树过云阳。舟领青丝缆，人歌白玉郎。葛衣行柳翠，花簟宿荷香。别有心期处，湖光满讼堂。
送田仓曹汴州觐省:拜庆承天宠，朝来辞汉宫。玉杯分湛露，金勒借追风。古驿秋山下，平芜暮雨中。翩翩魏公子，人看渡关东。
寄徐州郑使君:江城五马楚云边，不羡雍容画省年。才子旧称何水部，使君还继谢临川。射堂草遍收残雨，官路人稀对夕天。虽卧郡斋千里隔，与君同见月初圆。
赠王随:青云自致晚应遥，朱邸新婚乐事饶。饮罢更怜双袖舞，试来偏爱五花骄。帐里炉香春梦晓，堂前烛影早更朝。更说球场新雨歇，王孙今日定相邀。
扈从郊庙因呈两省诸公:丹墀列士主恩同，厩马翩翩出汉宫。奉引乘舆金仗里，亲尝赐食玉盘中。昼趋行殿旌门北，夜宿斋房刻漏东。明日驾回承雨露，齐将万岁及春风。
送端州冯使君:白皙风流似有须，一门豪贵领苍梧。三峰亭暗橘边宿，八桂林香节下趋。玉树群儿争翠羽，金盘少妾拣明珠。怀君乐事不可见，騣马翩翩新虎符。
宿甑山:山中今夜何人，阙下当年近臣。青琐应须早去，白云何用相亲。
别甑山:一身趋侍丹墀，西路翩翩去时。惆怅青山绿水，何年更是来期。
看调马:鸳鸯赭白齿新齐，晚日花中散碧蹄。玉勒斗回初喷沫，金鞭欲下不成嘶。
赠李翼:王孙别舍拥朱轮，不羡空名乐此身。门外碧潭春洗马，楼前红烛夜迎人。
少年行:千点斓斒玉勒骢，青丝结尾绣缠騣。鸣鞭晓出章台路，叶叶春衣杨柳风。
题玉真观李秘书院:白云斜日影深松，玉宇瑶坛知几重。把酒题诗人散后，华阳洞里有疏钟。
寄柳氏:章台柳，章台柳，颜色青青今在否？纵使长条似旧垂，也应攀折他人手。
观海:北登渤澥岛，回首秦东门。谁尸造物功，凿此天池源。澒洞吞百谷，周流无四垠。廓然混茫际，望见天地根。白日自中吐，扶桑如可扪。超遥蓬莱峰，想像金台存。秦帝昔经此，登临冀飞翻。扬旌百神会，望日群山奔。徐福竟何成，羡门徒空言。唯见石桥足，千年潮水痕。
雨后公超谷北原眺望寄高拾遗:崖口雨足收，清光洗高天。虹蜺敛残霭，山水含碧鲜。远空霞破露月轮，薄云片片成鱼鳞。五陵如荠渭如带，目极千里关山春。朝来爽气未易说，画取花峰赠远人。
送虢州王录事之任:谓子文章达，当年羽翼高。一经俄白首，三命尚青袍。未遇须藏器，安卑莫告劳。盘根倘相值，试用发硎刀。
送长孙将军拜歙州之任:临难敢横行，遭时取盛名。五兵常典校，四十又专城。浪逐楼船破，风从虎竹生。岛夷今可料，系颈有长缨
送江陵全少卿赴府任:冢司方慎选，剧县得英髦。固是攀云渐，何嗟趋府劳。楚山迎驿路，汉水涨秋涛。鶱翥方兹始，看君六翮高。
送阳翟张主簿之任:旧闻阳翟县，西接凤高山。作吏同山隐，知君处剧闲。少年当效用，远道岂辞艰。迟子扬名后，方期彩服还。
送义乌韦明府:妙年能致身，陈力复安亲。不惮关山远，宁辞簿领勤。过江云满路，到县海为邻。每叹违心赏，吴门正早春。
水西馆泛舟送王员外:单醪敢献酢，曲沼荷经过。泛览亲鱼鸟，夤缘涉芰荷。剧谈增惠爱，美景借清和。明日汀洲草，依依奈别何。
与韩侍御同寻李七舍人不遇，题壁留赠:三径何寂寂，主人山上山。亭空檐月在，水落钓矶闲。药院鸡犬静，酒垆苔藓班。知君少机事，当待暮云还
江宁酬郑县刘少府兄赠别作:往年脱缝掖，接武仕关西。结绶腰章并，趋阶手板齐。仙山不用买，朋酒日相携。抵掌夸潭壑，忘情向组珪。事迁时既往，年长迹逾暌。何为青云器，犹嗟浊水泥。役牵方远别，道在或先迷。莫见良田晚，遭时亦杖藜。
题玉潭:碧玉徒强名，冰壶难比德。唯当寂照心，可并奫沦色。
送别荆南张判官:輶车骆马往从谁，梦浦兰台日更迟。欲识桃花最多处，前程问取武陵儿。
送长沙韦明府:秋入长沙县，萧条旅宦心。烟波连桂水，官舍映枫林。云日楚天暮，沙汀白露深。遥知讼堂里，佳政在鸣琴。
柏林寺南望:溪上遥闻精舍钟，泊舟微径度深松。青山霁后云犹在，画出东南四五峰。
双林寺谒傅大士:草露经前代，津梁及后人。此方今示灭，何国更分身。月色空知夜，松阴不记春。犹怜下生日，应在一微尘。
题尹真人祠:窅窅云旗去不还，阴阴祠宇闭空山。我来始悟丹青妙，稽首如逢冰雪颜。
春宴张舍人宅:懒寻芳草径，来接侍臣筵。山色知残雨，墙阴觉暮天。莺啼汉宫柳，花隔杜陵烟。地与东城接，春光醉目前。
送大德讲时河东徐明府招:远近作人天，王城指日边。宰君迎说法，童子伴随缘。到处花为雨，行时杖出泉。今宵松月下，开阁想安禅。
少室山韦炼师升仙歌:红霞紫气昼氲氲，绛节青幢迎少君。忽从林下升天去，空使时人礼白云。
同李司直诸公暑夜南馀馆:何处多明月，津亭暑夜深。烟霞不可望，云树更沉沉。好是吴中隐，仍为洛下吟。微官朝复夕，牵强亦何心。
杂言迎神词二首。迎神:启庭户，列芳鲜；目眇眇，心绵绵，因风托雨降琼筵。纷下拜，屡加笾，人心望岁祈丰年。
题画帐二首。山水:桂水饶枫杉，荆南足烟雨。犹疑黛色中，复是雒阳岨。
渡汝水向太和山:落日事搴陟，西南投一峰。诚知秋水浅，但怯无人踪。
登山歌:青山前，青山后，登高望两处，两处今何有。烟景满川原，离人堪白首。
和郑少尹祭中岳寺北访萧居士越上方:肃寺祠灵境，寻真到隐居。夤缘幽谷远，萧散白云馀。晚节持僧律，他年著道书。海边曾狎鸟，濠上正观鱼。寂静求无相，淳和睹太初。一峰绵岁月，万性任盈虚。篱隔溪钟度，窗临涧木疏。谢公怀旧壑，回驾复何如。
问正上人疾:医王犹有疾，妙理竞难穷。饵药应随病，观身转悟空。地闲花欲雨，窗冷竹生风。几日东林去，门人待远公。
山中五咏。门柳:接影武昌城，分行汉南道。何事闲门外，空对青山老。
山中五咏。远山:少室尽西峰，鸣皋隐南面。柴门纵复关，终日窗中见。
山中五咏。南涧:上路各乘轩，高明尽鸣玉。宁知涧下人，自爱轻波渌。
山中五咏。春早:草遍颍阳山，花开武陵水。春色既已同，人心亦相似。
山中五咏。山馆:山馆长寂寂，闲云朝夕来。空庭复何有，落日照青苔。
送窦十九叔向赴京:冰结杨柳津，从吴去入秦。徒云还上国，谁为作中人。驿树同霜霰，渔舟伴苦辛。相如求一谒，词赋远随身。
崔十四宅各赋一物得檐柳:官渡老风烟，浔阳媚云日。汉将营前见，胡笳曲中出。复在此檐端，垂阴仲长室。
秋夜宿严维宅:昔闻玄度宅，门向会稽峰。君住东湖下，清风继旧踪。秋深临水月，夜半隔山钟。世故多离别，良宵讵可逢。
送薛判官之越:时难自多务，职小亦求贤。道路无辞远，云山并在前。樟亭待潮处，已是越人烟。
小江怀灵一上人:江上年年春早，津头日日人行。借问山阴远近，犹闻薄暮钟声。
送魏中丞还河北:宁知贵公子，本是鲁诸生。上国风尘旧，中司印绶荣。辛勤戎旅事，雪下护羌营。
病中对石竹花:散点空阶下，闲凝细雨中。那能久相伴，嗟尔殢秋风。
送常大夫加散骑常侍赴朔方:故垒烟尘后，新军河塞间。金貂宠汉将，玉节度萧关。澶漫沙中雪，依稀汉口山。人知窦车骑，计日勒铭还。
又送陆潜夫茅山寻友:登山自补屐，访友不赍粮。坐啸青枫晚，行吟白日长。人烟隔水见，草气入林香。谁作招寻侣，清斋宿紫阳。
杨氏林亭探得古槎:千年古貌多，八月秋涛晚。偶被主人留，那知来近远。
送郑二之茅山:水流绝涧终日，草长深山暮春。犬吠鸡鸣几处，条桑种杏何人。
谢韦大夫柳栽:本在胡笳曲，今从汉将营。浓阴方待庇，弱植岂无情。比雪花应吐，藏乌叶未成。五株蒙远赐，应使号先生。
酬权器:南望江南满山雪，此情惆怅将谁说。徒随群吏不曾闲，顾与诸生为久别。闻君静坐转耽书，种树葺茅还旧居。终日白云应自足，明年芳草又何如。人生有怀若不展，出入公门犹未免。回舟朝夕待春风，先报华阳洞深浅。
台头寺愿上人院古松…与赵八员外、裴十补阙同赋之:细草亦全高，秋毫乍堪比。及至干霄日，何人复居此。
渔子沟寄赵员外裴补阙:欲逐淮潮上，暂停渔子沟。相望知不见，终是屡回头。
初出沅江夜入湖:放溜出江口，回瞻松栝深。不知舟中月，更引湖间心。
送裴员外往江南:分务江南远，留欢幕下荣。枫林萦楚塞，水驿到湓城。岸草知春晚，沙禽好夜惊。风帆几泊处，处处暮潮清。
奉和待勤照上人不至:东洛居贤相，南方待本师。旌麾俨欲动，杯锡杳仍迟。积雪迷何处，惊风泊几时。大臣能护法，况有故山期。
酬崔侍御期籍道士不至兼寄:一心求妙道，几岁候真师。丹灶今何在，白云无定期。昆仑烟景绝，汗漫往还迟。君但焚香待，人间到有时。
和袁郎中破贼后经剡中山水:武库分帷幄，儒衣事鼓鼙。兵连越徼外，寇尽海门西。节比全疏勒，功当雪会稽。旌旗回剡岭，士马濯耶溪。受律梅初发，班师草未齐。行看佩金印，岂得访丹梯。
送延陵陈法师赴上元:延陵初罢讲，建业去随缘。翻译推多学，坛场最少年。浣衣逢野水，乞食向人烟。遍礼南朝寺，焚香古像前。
题昭上人房:沃州传教后，百衲老空林。虑尽朝昏磬，禅随坐卧心。鹤飞湖草迥，门闭野云深。地与天台接，中峰早晚寻。
酬杨侍御寺中见招:贫居依柳市，闲步在莲宫。高阁宜春雨，长廊好啸风。诚如双树下，岂比一丘中。
东郊迎春:晓见苍龙驾，东郊春已迎。彩云天仗合，玄象太阶平。佳气山川秀，和风政令行。句陈霜骑肃，御道雨师清。律向韶阳变，人随草木荣。遥观上林树，今日遇迁莺。
望南山雪怀山寺普上人:夜夜梦莲宫，无由见远公。朝来出门望，知在雪山中。
华清宫:骊岫接新丰，岧峣驾翠空。凿山开秘殿，隐雾闭仙宫。绛阙犹栖凤，雕梁尚带虹。温泉曾浴日，华馆旧迎风。肃穆瞻云辇，沈深闭绮栊。东郊倚望处，瑞气霭濛濛。
乌栖曲二首:蛾眉曼脸倾城国，鸣环动佩新相识。银汉斜临白玉堂，芙蓉行障掩灯光。画舸双艚锦为缆，芙蓉花发莲叶暗。门前月色映横塘，感郎中夜度潇湘。
京兆眉:新作蛾眉样，谁将月里同。有来凡几日，相效满城中。
春雪:飞雪带春风，裴回乱绕空。君看似花处，偏在洛阳东。
望夫石:佳人成古石，藓驳覆花黄。犹有春山杏，枝枝似薄妆。
送别:华亭霁色满今朝，云里樯竿去转遥。莫怪山前深复浅，清淮一日两回潮。
东峰亭各赋一物得幽径石:片石东溪上，阴崖剩阻修。雨馀青石霭，岁晚绿苔幽。从来不可转，今日为人留。
东峰亭各赋一物得林中翠:杳霭无定状，霏微常满林。清风光不散，过雨色偏深。幽意赏难尽，终朝再招寻。
东峰亭各赋一物得栖烟鸟:从来养毛羽，昔日曾飞迁。变转对朝阳，差池栖夕烟。遇此枝叶覆，夙举冀冲天。
让皇帝庙乐章。迎神:皇矣天宗，德先王季。因心则友，克让以位。爰命有司，式尊前志。神其降灵，昭飨祀事。
让皇帝庙乐章。奠币:惟帝时若，去而上仙。祀用商武，乐备宫悬。白璧加荐，玄纁告虔。子孙拜后，承兹吉蠲。
让皇帝庙乐章。酌献:八音具举，三寿既盥。洁兹宗彝，瑟彼圭瓒。兰肴重错，椒醑飘散。降祚维城，永为藩翰。
让皇帝庙乐章。亚献终献:秩礼有序，和音既同。九仪不忒，三揖将终。孝感藩后，相维辟公。四时之典，永永无穷。
让皇帝庙乐章。送神:奠献已事，昏昕载分。风摇雨散，灵卫絪缊。龙驾帝服，已腾五云。泮宫复閟，寂寞无闻。
释奠武成王乐章。迎神:卜畋不从，兆发非熊。乃倾荒政，爰佐一戎。盛烈载垂，命祀维崇。日练上戊，宿严閟宫。迎奏嘉至，感而遂通。
送别:杨柳东风树，青青夹御河。近来攀折苦，应为别离多。
宴词:长堤春水绿悠悠，畎入漳河一道流。莫听声声催去棹，桃溪浅处不胜舟。
宿岸道人精舍:早岁参道风，放情入寥廓。重因息心侣，遂果岩下诺。敛迹辞人间，杜门守寂寞。秋风翦兰蕙，霜气冷淙壑。山牖见然灯，竹房闻捣药。愿言舍尘事，所趣非龙蠖。
与永乐诸公夜泛黄河作:烟深载酒入，但觉暮川虚。映水见山火，鸣榔闻夜渔。爱兹山水趣，忽与人世疏。无暇然官烛，中流有望舒。
句:熊踞庭中树，龙蒸栋里云。
句:省署开文苑，沧浪学钓翁。
释奠日国学观礼闻雅颂:太学时观礼，东方晓色分。威仪何棣棣，环珮又纷纷。古乐从空尽，清歌几处闻。六和成远吹，九奏动行云。圣上尊儒学，春秋奠茂勋。幸因陪齿列，聊以颂斯文。
奉和圣制麟德殿燕百僚应制:云辟御筵张，山呼圣寿长。玉阑丰瑞草，金陛立神羊。台鼎资庖膳，天星奉酒浆。蛮夷陪作位，犀象舞成行。网已祛三面，歌因守四方。千秋不可极，花发满宫香。
五丝:越人传楚俗，截竹竞萦丝。水底深休也，日中还贺之。章施文胜质，列匹美于姬。锦绣侔新段，羔羊寝旧诗。但夸端午节，谁荐屈原祠。把酒时伸奠，汨罗空远而。
秋夜小洞庭离宴诗:浮涨湖兮莽迢遥，川后礼兮扈予桡。横增沃兮蓬仙延，川后福兮易予舷。月澄凝兮明空波，星磊落兮耿秋河。夜既良兮酒且多，乐方作兮奈别何。
古意:璇闺绣户斜光入，千金女儿倚门立。横波美目虽往来，罗袂遥遥不相及。闻道今年初避人，珊珊挂镜长随身。愿得侍儿为道意，后堂罗帐一相亲。
冬夜宴萧十丈因饯殷郭二子西上:有琴斯鸣，于宰之庭。君子莅止，其心孔平。政既告成，德以永贞。鸣琴有衎，于颍之畔。彼之才髦，其年未冠。闻诗闻礼，斐兮璨璨。鸣琴其怡，于颍之湄。二子翰飞，言戾京师。有郁者桂，爰攀其枝。琴既鸣矣，宵既清矣。烘煁有炜，酒醴惟旨。喟我寤叹，吁其别矣。
寄萧颖士补正字:六月度开云，三峰玩山翠。尔时黄绶屈，别后青云致。
玄元皇帝应见贺圣祚无疆:应历生周日，修祠表汉年。复兹秦岭上，更似霍山前。昔赞神功启，今符圣祚延。已题金简字，仍访玉堂仙。睿祖光元始，曾孙体又玄。言因六梦接，庆叶九龄传。北阙心超矣，南山寿固然。无由同拜庆，窃抃贺陶甄。
幽院早春:草短花初拆，苔青柳半黄。隔帘春雨细，高枕晓莺长。无事含闲梦，多情识异香。欲寻苏小小，何处觅钱塘。
宴城东庄:一年始有一年春，百岁曾无百岁人。能向花前几回醉，十千沽酒莫辞贫。
古意:冉冉红罗帐，开君玉楼上。画作同心鸟，衔花两相向。春风正可怜，吹映绿窗前。妾意空相感，君心何处边。
山行见鹊巢:鹊巢性本高，更在西山木。朝下清泉戏，夜近明月宿。非直避网罗，兼能免倾覆。岂忧五陵子，挟弹来相逐。
夜飞鹊:北林夜方久，南月影频移。何啻飞三匝，犹言未得枝。
和徐侍郎书丛筱韵:中禁夕沈沈，幽篁别作林。色连鸡树近，影落凤池深。为重凌霜节，能虚应物心。年年承雨露，长对紫庭阴。
挽涌泉寺僧怀玉:我师一念登初地，佛国笙歌两度来。唯有门前古槐树，枝低只为挂银台。
濮中言怀:圣朝优贤良，草泽无遗匿。人生各有命，在余胡不淑。一生但区区，五十无寸禄。衰退当弃捐，贫贱招毁讟。栖栖去人世，屯踬日穷迫。不如守田园，岁晏望丰熟。壮年失宜尽，老大无筋力。始觉前计非，将贻后生福。童儿新学稼，少女未能织。顾此烦知己，终日求衣食。
宿东溪李十五山亭:上山下山入山谷，溪中落日留我宿。松石依依当主人，主人不在意亦足。名花出地两重阶，绝顶平天一小斋。本意由来是山水，何用相逢语旧怀。
杂诗:富贵多胜事，贫贱无良图。上德兼济心，中才不如愚。商者多巧智，农者争膏腴。儒生未遇时，衣食不自如。久与故交别，他荣我穷居。到门懒入门，何况千里馀。君子有褊性，矧乃寻常徒。行行任天地，无为强亲疏。
赠乌程杨苹明府:策杖政成时，清溪弄钓丝。当年潘子貌，避病沈侯诗。漉酒迎宾急，看花署字迟。杨梅今熟未，与我两三枝。
寄浙东皇甫中丞:闲闲麋鹿或相随，一两年来鬓欲衰。琴砚共依春酒瓮，云霞覆著破柴篱。注书不向时流说，种药空令道者知。久带纱巾仍藉草，山中那得见朝仪。
会稽山居寄薛播侍郎袁高给事高参舍人:稷契今为相，明君复为尧。宁知买臣困，犹负会稽樵。
闲居览史:长策胸中不复论，荷衣蓝缕闭柴门。当时汉祖无三杰，争得咸阳与子孙。
题僧明惠房:檐前朝暮雨添花，八十真僧饭一麻。入定几时将出定，不知巢燕污袈裟。
答泉州薛播使君重阳日赠酒:欲强登高无力也，篱边黄菊为谁开。共知不是浔阳郡，那得王弘送酒来。
期王炼师不至:黄精蒸罢洗琼杯，林下从留石上苔。昨日围棋未终局，多乘白鹤下山来。
奉寄昼公:蓑笠双童傍酒船，湖山相引到房前。团蕉何事教人见，暂借空床守坐禅。
宿云门上方:禅室遥看峰顶头，白云东去水长流。松间倘许幽人住，不更将钱买沃州。
赠李十二白:我是潇湘放逐臣，君辞明主汉江滨。天外常求太白老，金陵捉得酒仙人。
军城早秋:昨夜秋风入汉关，朔云边月满西山。更催飞将追骄虏，莫遣沙场匹马还。
迎春东郊:颛顼时初谢，句芒令复陈。飞灰将应节，宾日已知春。考历明三统，迎祥受万人。衣冠宵执玉，坛墠晓清尘。肃穆来东道，回环拱北辰。仗前花待发，旂处柳疑新。云敛黄山际，冰开素浐滨。圣朝多庆赏，希为荐沈沦。
迎春东郊:玉管潜移律，东郊始报春。銮舆应宝运，天仗出佳辰。睿泽光时辈，恩辉及物新。虬螭动旌旆，烟景入城闉。御柳初含色，龙池渐启津。谁怜在阴者，得与蛰虫伸。
酬王侍御西陵渡见寄:前年万里别，昨日一封书。郢曲西陵渡，秦官使者车。柳塘薰昼日，花水溢春渠。若不嫌鸡黍，先令扫弊庐。
同韩员外宿云门寺:小岭路难近，仙郎此夕过。潭空观月定，涧静见云多。竹翠烟深锁，松声雨点和。万缘俱不有，对境自垂萝。
书情上李苏州:东土苗人尚有残，皇皇亚相出朝端。手持国宪群僚畏，口喻天慈百姓安。礼数自怜今日绝，风流空计往年欢。误著青袍将十载，忍令渔浦却垂竿。
宿天竺寺:方外主人名道林，怕将水月净身心。居然对我说无我，寂历山深将夜深。
入唐溪:啸终万籁起，吹去当溪云。环屿或明昧，远峰尚氛氲。雨新翠叶发，夜早玄象分。金涧流不尽，入山深更闻。
赠别至弘上人:最称弘偃少，早岁草茅居。年老从僧律，生知解佛书。沛艾如龙马，来从上苑中。棣华恩见赐，伯舅礼仍崇。衲衣求坏帛，野饭拾春蔬。章句无求断，时中学有馀。
哭灵一上人:一公何不住，空有远公名。共说岑山路，今时不可行。旧房松更老，新塔草初生。经论传缁侣，文章遍墨卿。禅林枝干折，法宇栋梁倾。谁复修僧史，应知传已成。
奉和皇甫大夫祈雨应时雨降:致和知必感，岁旱未书灾。伯禹明灵降，元戎祷请来。九成陈夏乐，三献奉殷罍。掣曳旗交电，铿锵鼓应雷。行云依盖转，飞雨逐车回。欲识皇天意，为霖贶在哉。
九日登高:
答刘长卿七里濑重送:新安非欲枉帆过，海内如君有几何。醉里别时秋水色，老人南望一狂歌。
秋日与诸公文会天□寺:相访从吾道，因缘会尔时。龙盘馀帝宅，花界古人祠。明月虚空色，青林大小枝。还将经济学，来问道安师。
答刘长卿蛇浦桥月下重送:月色今宵最明，庭闲夜久天清。寂寞多年老宦，殷勤远别深情。溪临修竹烟色，风落高梧雨声。耿耿相看不寐，遥闻晓柝山城。
发桐户寄刘员外:处处云山无尽时，桐庐南望转参差。舟人莫道新安近，欲上潺湲行自迟。
塞上曲:黠虏初南下，尘飞塞北境。汉将怀不平，雠扰当远屏。金革卧不暖，起舞霜月冷。点军三十千，部伍严以整。酣战祈成功，于焉罢边衅。
萧寺偃松:凄凄百卉病，亭亭双松迥。直上古寺深，横拂秋殿冷。轻响入龟目，片阴栖鹤顶。山中多好树，可怜无比并。
望初月简于吏部:泬寥中秋夜，坐见如钩月。始从西南升，又欲西南没。全移河上影，暂透林间缺。纵待三五时，终为千里别。
古离别:西江上，风动麻姑嫁时浪。西山为水水为尘，不是人间离别人。
龙宫操:龙宫月明光参差，精卫衔石东飞时。鲛人织绡采藕丝，翻江倒海倾吴蜀。汉女江妃杳相续，龙王宫中水不足。
送别日晚歌:日窅窅兮下山，望佳人兮不还。花落兮屋上，草生兮阶间。日日兮春风，芳菲兮欲歇。老不可兮更少，君何为兮轻别。
同裴观察东湖望山歌:浴鲜积翠栖灵异，石洞花宫横半空。夜光潭上明星启，风雨坛边树如洗。水淹徐孺宅恒乾，绳坠洪崖井无底。主人载酒东湖阴，遥望西山三四岑。
金珰玉珮歌:赠君金珰太霄之玉珮，金锁禹步之流珠，五岳真君之秘箓，九天丈人之宝书。东井沐浴辰巳毕，先进洞房上奔日。借问君欲何处来，黄姑织女机边出。
萧郸草书歌:萧子草书人不及，洞庭叶落秋风急。上林花开春露湿，花枝濛濛向水垂，见君数行之洒落，石上之松松下鹤。若把君书比仲将，不知谁在凌云阁。
嵇山道芬上人画山水歌:镜中真僧白道芬，不服朱审李将军。渌汗平铺洞庭水，笔头点出苍梧云。且看八月十五夜，月下看山尽如画。
丘小府小鼓歌:地盘山鸡犹可像，坎坎砰砰随手长。夜半高楼沈醉时，万里踏桥乱山响。
送行歌:送行人，歌一曲，何者为泥何者玉。年华已向秋草里，春梦犹传故山绿。
庐山瀑布歌送李顾:飘白霓，挂丹梯。应从织女机边落，不遣浔阳湖向西。火雷劈山珠喷日，五老峰前九江溢。九江悠悠万古情，古人行尽今人行。老人也欲上山去，上个深山无姓名。
春鸟词送元秀才入京:春来绣羽齐，暮向竹林栖。禁苑衔花出，河桥隔树啼。寻声知去远，顾影念飞低。别有无巢燕，犹窥幕上泥。
空梁落燕泥:卷幕参差燕，常衔浊水泥。为黏珠履迹，未等画梁齐。旧点痕犹浅，新巢缉尚低。不缘频上落，那得此飞栖。
酬扬州白塔寺永上人:塔上是何缘，香灯续细烟。松枝当麈尾，柳絮替蚕绵。浮草经行遍，空花义趣圆。我来虽为法，暂借一床眠。
宿湖边山寺:群峰过雨涧淙淙，松下扉扃白鹤双。香透经窗笼桧柏，云生梵宇湿幡幢。蒲团僧定风过席，苇岸渔歌月堕江。谁悟此生同寂灭，老禅慧力得心降。
山居即事:下泊降茅仙，萧闲隐洞天。杨君闲上法，司命驻流年。崦合桃花水，窗分柳谷烟。抱孙堪种树，倚杖问耘田。世事休相扰，浮名任一边。由来谢安石，不解饮灵泉。
梦后吟:醉中还有梦，身外已无心。明镜唯知老，青山何处深。
永嘉:东瓯传旧俗，风日江边好。何处乐神声，夷歌出烟岛。
青弋江:凄清回泊夜，沦波激石响。村边草市桥，月下罟师网。
石上藤:空山无鸟迹，何物如人意。委曲结绳文，离披草书字。
薜荔庵:薜荔作禅庵，重叠庵边树。空山径欲绝，也有人知处。
欹松漪:湛湛碧涟漪，老松欹侧卧。悠扬绿萝影，下拂波纹破。
弹琴谷:谷中谁弹琴，琴响谷冥寂。因君扣商调，草虫惊暗壁。
千松岭:终日吟天风，有时天籁止。问渠何旨意，恐落凡人耳。
黄菊湾:时菊凝晓露，露华滴秋湾。仙人酿酒熟，醉里飞空山。
临平湖:采藕平湖上，藕泥封藕节。船影入荷香，莫冲莲柄折。
山春洞:引烛踏仙泥，时时乱乳燕。不知何道士，手把灵书卷。
题山顶寺:遥闻林下语，知是经行所。日暮香风时，诸天散花雨。
天宝题壁:五十馀年别，伶俜道不行。却来书处在，惆怅似前生。
春怀:园莺啼已倦，树树陨香红。不是春相背，当由己自翁。
寄淮上柳十三:苇萧中辟户，相映绿淮流。莫讶春潮阔，鸥边可泊舟。
送李泌:昔别吴堤雨，春帆去较迟。江波千里绿，□□□□□。
江上:江清白鸟斜，荡桨罥蘋花。听唱菱歌晚，回塘月照沙。
宿山中僧:不爇香炉烟，蒲团坐如铁。尝想同夜禅，风堕松顶雪。
梅湾:白石盘盘磴，清香树树梅。山深不吟赏，辜负委苍苔。
越中席上看弄老人:不到山阴十二春，镜中相见白头新。此生不复为年少，今日从他弄老人。
江村乱后:江村日暮寻遗老，江水东流横浩浩。竹里闲窗不见人，门前旧路生青草。
五两歌送张夏:竿头五两风褭褭，水上云帆逐飞鸟。送君初出扬州时，霭霭曈曈江溢晓。
酬柳相公:天下如今已太平，相公何事唤狂生。个身恰似笼中鹤，东望沧溟叫数声。
题明霞台:野人本自不求名，欲向山中过一生。莫嫌憔悴无知己，别有烟霞似弟兄。
寻桃花岭潘三姑台:桃花岭上觉天低，人上青山马隔溪。行到三姑学仙处，还如刘阮二郎迷。
夜中望仙观:日暮衔花飞鸟还，月明溪上见青山。遥知玉女窗前树，不是仙人不得攀。
奉和韩晋公晦日呈诸判官:江南无处不闻歌，晦日中军乐更多。不是风光催柳色，却缘威令动阳和。
赠韦清将军:身执金吾主禁兵，腰间宝剑重横行。接舆亦是狂歌者，更就将军乞一声。
送少微上人还鹿门:少微不向吴中隐，为个生缘在鹿门。行入汉江秋月色，襄阳耆旧几人存。
从剡溪至赤城:灵溪宿处接灵山，窈映高楼向月闲。夜半鹤声残梦里，犹疑琴曲洞房间。
宫词:长乐宫连上苑春，玉楼金殿艳歌新。君门一入无由出，唯有宫莺得见人。
晚次昭应:落日向林路，东风吹麦陇。藤草蔓古渠，牛羊下荒冢。骊宫户久闭，温谷泉长涌。为问全盛时，何人最荣宠。
题童子寺:半偈留何处，全身弃此中。雨馀沙塔坏，月满雪山空。耸刹临回磴，朱楼间碧丛。朝朝日将暮，长对晋阳宫。
送崔明府赴青城:清冬宾御出，蜀道翠微间。远雾开群壑，初阳照近关。霜潭浮紫菜，雪栈绕青山。当似遗民去，柴桑政自闲。
送杨将军:一身良将后，万里讨乌孙。落日边陲静，秋风鼓角喧。远山当碛路，茂草向营门。生死酬恩宠，功名岂敢论。
春寻柳先生:言是商山老，尘心莫问年。白髯垂策短，乌帽据梧偏。酒熟飞巴雨，丹成见海田。疏云披远水，景动石床前。
寻觉公因寄李二端司空十四曙:少年尝昧道，无事日悠悠。及至悟生死，寻僧已白头。云回庐瀑雨，树落给园秋。为我谢宗许，尘中难久留。
送海州卢录事:之官逢计吏，风土问如何。海口朝阳近，青州春气多。郊原鹏影到，楼阁蜃云和。损益关从事，期听劳者歌。
赠苗员外:为郎日赋诗，小谢少年时。业继儒门后，心多道者期。晚回长乐殿，新出夜明祠。行乐西园暮，春风动柳丝。
诣顺公问道:此身知是妄，远远诣支公。何法住持后，能逃生死中。秋苔经古径，萚叶满疏丛。方便如开诱，南宗与北宗。
奉送崔侍御和蕃:万里华戎隔，风沙道路秋。新恩明主启，旧好使臣修。旌节随边草，关山见戍楼。俗殊人左衽，地远水西流。日暮冰先合，春深雪未休。无论善长对，博望自封侯。
春日即事:芳菲那变易，年鬓自蹉跎。室与千峰对，门唯二仲过。宦情知己少，生事托人多。草色微风长，莺声细雨和。几时犹滞拙，终日望恩波。纵欲论相报，无如漂母何。
奉和李观察登河中白楼:城上高楼飞鸟齐，从公一遂蹑丹梯。黄河曲尽流天外，白日轮轻落海西。玉树九重长在梦，云衢一望杳如迷。何心更和阳春奏，况复秋风闻战鼙。
朝下寄韩舍人:侍臣鸣珮出西曹，鸾殿分阶翊彩旄。瑞气迥浮青玉案，日华遥上赤霜袍。花间焰焰云旗合，鸟外亭亭露掌高。肯念万年芳树里，随风一叶在蓬蒿。
秋日:反照入闾巷，忧来与谁语。古道无人行，秋风动禾黍。
路傍墓:石马双双当古树，不知何代公侯墓。墓前靡靡春草深，唯有行人看碑路。
观邻老栽松:虽过老人宅，不解老人心。何事斜阳里，栽松欲待阴。
玉台体题湖上亭:湖入县西边，湖头胜事偏。绿竿初长笋，红颗未开莲。蔽日高高树，迎人小小船。清风长入坐，夏月似秋天。
赠韦况征君:身欲逃名名自随，凤衔丹诏降茅茨。苦节难违天子命，贞心唯有老松知。回看药灶封题密，强入蒲轮引步迟。今日巢由旧冠带，圣朝风化胜尧时。
赋得铁马鞭:成器虽因匠，怀刚本自天。为怜持寸节，长拟静三边。未入英髦用，空存铁石坚。希君剖腹取，还解抱龙泉。
上湖南崔中丞:山上青松陌上尘，云泥岂合得相亲。举世尽嫌良马瘦，唯君不弃卧龙贫。千金未必能移性，一诺从来许杀身。莫道书生无感激，寸心还是报恩人。
题槿花:自用金钱买槿栽，二年方始得花开。鲜红未许佳人见，蝴蝶争知早到来。
和李尹种葛:弱质人皆弃，唯君手自栽。藟含霜后竹，香惹腊前梅。拟托凌云势，须凭接引材。清阴如可惜，黄鸟定飞来。
寂上人禅房:俗尘浮垢闭禅关，百岁身心几日闲。安得此生同草木，无营长在四时间。
哭黔中薛大夫:亚相何年镇百蛮，生涯万事瘴云间。夜郎城外谁人哭，昨日空馀旌节还。
下第留辞顾侍郎:绮陌彤彤花照尘，王门侯邸尽朱轮。城南旧有山村路，欲向云霞觅主人。
中秋夜登楼望月寄人:西楼见月似江城，脉脉悠悠倚槛情。万里此情同皎洁，一年今日最分明。初惊桂子从天落，稍误芦花带雪平。知称玉人临水见，可怜光彩有馀清。
成都送严十五之江东:江东万里外，别后几凄凄。峡路花应发，津亭柳正齐。酒倾迟日暮，川阔远天低。心系征帆上，随君到剡溪。
端午日恩赐百索:仙宫长命缕，端午降殊私。事盛蛟龙见，恩深犬马知。馀生倘可续，终冀答明时。
奉使西还早发小涧馆寄卢滁州迈:野棠花覆地，山馆夜来阴。马迹穿云去，鸡声出涧深。清风时偃草，久旱或为霖。试与惸嫠话，犹坚借寇心。
早发金钩店寄奚十唐大二茂才:出门山未曙，风叶暗萧萧。月影临荒栅，泉声近废桥。岁经秋后役，程在洛中遥。寄谢金门侣，弓旌误见招。
史馆候别蒋拾遗不遇:千门万户迷，伫立月华西。画戟晨光动，春松宿露低。主文亲玉扆，通籍入金闺。肯念从戎去，风沙事鼓鼙。
送东光吕少府之官连帅奏授:远爱东光县，平临若木津。一城先见日，百里早惊春。德礼邀才重，恩辉拜命新。几时裁尺素，沧海有枯鳞。
送刘公达判官赴天德军幕:特建青油幕，量分紫禁师。自然知召子，不用问从谁。文武轻车少，腥膻左衽衰。北风如有寄，画取受降时。
天津晓望因寄呈分司一二省郎:万乘西都去，千门正位虚。凿龙横碧落，提象出华胥。望幸宫嫔老，迎春海燕初。保厘才半仗，容卫尽空庐。要自词难拟，繇来画不如。散郎无所属，聊事穆清居。
酬舍弟庠罢举从州辟书:之荆且愿依刘表，折桂终惭见郤诜。舍弟未应丝作鬓，园公不用印随身。
贞元末东院尝接事今西川武相公于兹…夏日即事因寄四韵:重轩深似谷，列柏镇含烟。境绝苍蝇到，风生白雪前。弹冠惊迹近，专席感恩偏。霄汉朝来下，油幢路几千。
草堂夜坐:匣中三尺剑，天上少微星。勿谓相去远，壮心曾不停。
经潼关赠宇文十:古有弓旌礼，今征草泽臣。方同白衣见，不是弃繻人。
观画鹤:华亭不相识，卫国复谁知。怅望冲天羽，甘心任画师。
春雨:昨日偷闲看花了，今朝多雨奈人何。人间尽似逢花雨，莫爱芳菲湿绮罗。
赠刘大兄院长:万年枝下昔同趋，三事行中半已无。路自长沙忽相见，共惊双鬓别来殊。
假日寻花:武陵缘源不可到，河阳带县讵堪夸。枝枝如雪南关外，一日休闲尽属花。
自京将赴黔南:风雨荆州二月天，问人初雇峡中船。西南一望云和水，犹道黔南有四千。
夜行古战场:山断塞初平，人言古战庭。泉冰声更咽，阴火焰偏青。月落云沙黑，风回草木腥。不知秦与汉，徒欲吊英灵。
段都尉别业:曾识将军段匹磾，几场花下醉如泥。春来欲问林园主，桃李无言鸟自啼。
醉中赠符载:白社会中尝共醉，青云路上未相逢。时人莫小池中水，浅处无妨有卧龙。
龙门看花:无叶无枝不见空，连天扑地径才通。山莺惊起酒醒处，火焰烧人雪喷风。
早春松江野望:江村风雪霁，晓望忽惊春。耕地人来早，营巢鹊语频。带花移树小，插槿作篱新。何事胜无事，穷通任此身。
陕府宾堂览房杜二公仁寿年中题纪手迹:仁寿元和二百年，濛笼水墨淡如烟。当时憔悴题名日，汉祖龙潜未上天。
经窦车骑故城:荒陂古堞欲千年，名振图书剑在泉。今日诸孙拜坟树，愧无文字续燕然。
赠王氏小儿:竹林会里偏怜小，淮水清时最觉贤。莫倚儿童轻岁月，丈人曾共尔同年。
秋夕:护霜云映月朦胧，乌鹊争飞井上桐。夜半酒醒人不觉，满池荷叶动秋风。
送刘禹锡:十年憔悴武陵溪，鹤病深林玉在泥。今日太行平似砥，九霄初倚入云梯。
过骊山:翠辇红旌去不回，苍苍宫树锁青苔。有人说得当时事，曾见长生玉殿开。
悼妓东东:芳菲美艳不禁风，未到春残已坠红。惟有侧轮车上铎，耳边长似叫东东。
和丘员外题湛长史旧居:道胜物能齐，累轻身易退。苟安一丘上，何必三山外。云霞长若绮，松石常如黛。徒有昔王过，竟遗青史载。诗因野寺咏，酒向山椒酹。异时逢尔知，兹辰驻余旆。
赋得生刍一束:比玉人应重，为刍物自轻。向风倾弱叶，裛露示纤茎。蒨练宜春景，芊绵对雨情。每惭蘋藻用，多谢茞兰荣。孺子才虽远，公孙策未行。谘询如不弃，终冀及微生。
流桂州:莫问苍梧远，而今世路难。胡尘不到处，即是小长安。
宿北乐馆:欲眠不眠夜深浅，越鸟一声空山远。庭木萧萧落叶时，溪声雨声听不辨。溪流潺潺雨习习，灯影山光满窗入。栋里不知浑是云，晓来但觉衣裳湿。
赋得浦外虹送人:日影化为虹，弯弯出浦东。一条微雨后，五色片云中。轮势随天度，桥形跨海通。还将饮水处，持送使车雄。
赋得秋河曙耿耿:晚望秋高夜，微明欲曙河。桥成鹊已去，机罢女应过。月上殊开练，云行类动波。寻源不可到，耿耿复如何。
叹葵花:今日见花落，明日见花开。花开能向日，花落委苍苔。自不同凡卉，看时几日回。
怀素上人草书歌:楚僧怀素工草书，古法尽能新有馀。神清骨竦意真率，醉来为我挥健笔。始从破体变风姿，一一花开春景迟。忽为壮丽就枯涩，龙蛇腾盘兽屹立。驰毫骤墨剧奔驷，满坐失声看不及。心手相师势转奇，诡形怪状翻合宜。人人细问此中妙，怀素自言初不知。
宿城南盛本道怀皇甫冉:暑夜宿南城，怀人梦不成。高楼邀落月，叠鼓送残更。隔浦云林近，满川风露清。东碕不可见，矫首若为情。
赠月溪羽士:月明溪水上，谁识步虚声。夜静金波冷，风微玉练平。自知尘梦远，一洗道心清。更弄瑶笙罢，秋空鹤又鸣。
赋得古井送王明府:古井庇幽亭，涓涓一窦明。仙源通海水，灵液孕山精。久旱宁同涸，长年只自清。欲彰贞白操，酌献使君行。
送嵩律师头陀寺:相传五部学，更有一人成。此日灵山去，何方半座迎。麻衣逢雪暖，草履蹑云轻。若见中林石，应知第四生。
过友人隐居:潇洒绝尘喧，清溪流绕门。水声鸣石濑，萝影到林轩。地静留眠鹿，庭虚下饮猿。春花正夹岸，何必问桃源。
留宿罗源西峰寺示辉上人:一宿西峰寺，尘烦暂觉清。远林生夕籁，高阁起钟声。山寂僧初定，廊深火自明。虽云殊出处，聊与说无生。
南轩:野居何处是，轩外一横塘。座纳薰风细，帘垂白日长。面山如对画，临水坐流觞。更爱闲花木，欣欣得向阳。
经巴东岭:巴山不可上，徒驭亦裴回。旧栈歌难度，朝云湿未开。瀑泉飞雪雨，惊兽走风雷。此去无停候，征人几日回。
灞岸别友:车马去迟迟，离言未尽时。看花一醉别，会面几年期。樵路高山馆，渔洲楚帝祠。南登回首处，犹得望京师。
奉陪李大夫九日宴龙沙:邦君采菊地，近接旅人居。一命招衰疾，清光照里闾。去官惭比谢，下榻贵同徐。莫怪沙边倒，偏沾杯酌馀。
哭朱放:几年湖海挹馀芳，岂料兰摧一夜霜。人世空传名耿耿，泉台杳隔路茫茫。碧窗月落琴声断，华表云深鹤梦长。最是不堪回首处，九泉烟冷树苍苍。
听霜钟:渺渺飞霜夜，寥寥远岫钟。出云疑断续，入户乍舂容。度枕频惊梦，随风几韵松。悠扬来不已，杳霭去何从。仿佛烟岚隔，依稀岩峤重。此时聊一听，馀响绕千峰。
同前:寥亮来丰岭，分明辨古钟。应霜如自击，中节每相从。静听非闲扣，潜应蕴圣踪。风间时断续，云外更舂容。虚警和清籁，雄鸣隔乱峰。因知谕知己，感激更难逢。
将赴东阳留上包谏议:敝邑连山远，仙舟数刻同。多惭屡回首，前路在泥中。
答崔法曹:后会知不远，今欢亦愿留。江天梅雨散，况在月中楼。
问严居士易:自公来问易，不复待加年。更有垂帘会，遥知续草玄。
同赋龙沙墅:回转沙岸近，欹斜林岭重。因君访遗迹，此日见真龙。
送王司直:西塞云山远，东风道路长。人心胜潮水，相送过浔阳。
宿无可上人房:偶来人境外，何处染嚣尘。倘许栖林下，僧中老此身。
山居:麋鹿自成群，何人到白云。山中无外事，终日醉醺醺。
堤上柳:垂柳万条丝，春来织别离。行人攀折处，闺妾断肠时。
偶成:野水连天碧，峰峦入海青。沧浪者谁子，一曲醉中听。
画蝉:饮露身何洁，吟风韵更长。斜阳千万树，无处避螳螂。
题天柱山图:拔翠五云中，擎天不计功。谁能凌绝顶，看取日升东。
夏夜江楼会别:不作十日别，烦君此相留。雨馀江上月，好醉竹间楼。
岁除日奉推事使牒追赴抚州辨…处士上人同赋人字口号:上国杳未到，流年忽复新。回车不自识，君定送何人。
古意寄呈王侍郎:夜光贮怀袖，待报一顾恩。日向江湖老，此心谁为论。
送李大夫渡口阻风:浪息定何时，龙门到恐迟。轻舟不敢渡，空立望旌旗。
泊湘口:湘山千岭树，桂水九秋波。露重猿声绝，风清月色多。
后宫曲:初入长门宫，谓言君戏妾。宁知秋风至，吹尽庭前叶。
旅次寄湖南张郎中:闭门茅底偶为邻，北阮那怜南阮贫。却是梅花无世态，隔墙分送一枝春。
荔枝:红颗真珠诚可爱，白须太守亦何痴。十年结子知谁在，自向中庭种荔枝。
答崔法曹赋四雪:楚僧蹑雪来招隐，先访高人积雪中。已别剡溪逢雪去，雪山修道与师同。
抚州被推昭雪答陆太祝三首:求理由来许便宜，汉朝龚遂不为疵。如今谤起翻成累，唯有新人子细知。贫交相爱果无疑，共向人间听直词。从古以来何限枉，惭知暗室不曾欺。春风旅馆长庭芜，俯首低眉一老夫。已对铁冠穷事本，不知廷尉念冤无。
别崔法曹:欲作别离西入秦，芝田枣径往来频。东湖此夕更留醉，逢著庐山学道人。
与虞沔州谒藏真上人:故侯将我到山中，更上西峰见远公。共问置心何处好，主人挥手指虚空。
麓山寺会送尹秀才:湖上逢君亦不闲，暂将离别到深山。飘蓬惊鸟那自定，强欲相留云树间。
送张评事:城郭喧喧争送远，危梁袅袅渡东津。杨花展转引征骑，莫怪山中多看人。
妻亡后别妻弟:杨柳青青满路垂，赠行惟折古松枝。停舟一对湘江哭，哭罢无言君自知。
和崔法曹建溪闻猿:曾向巫山峡里行，羁猿一叫一回惊。闻道建溪肠欲断，的知断著第三声。
听韩使君美人歌:仙人此夜忽凌波，更唱瑶台一遍歌。嫁与将军天上住，人间可得再相过。
酬赠张众甫:野人无本意，散木任天材。分向空山老，何言上苑来。迢遥千里道，依倚九层台。出处宁知命，轮辕岂自媒。更惭张处士，相与别蒿莱。
奉同汴州李相公勉送郭布殿中出巡:轩车出东阁，都邑绕南河。马首先春至，人心比岁和。省风传隐恤，持法去烦苛。却想埋轮者，论功此日多。
下鼻亭泷行八十里聊状艰险，寄青苗郑副端朔阳:泷水天际来，鼻山地中坼。盘涡几十处，叠溜皆千尺。直写卷沈沙，惊翻冲绝壁。淙淙振崖谷，汹汹竟朝夕。人语不自闻，日光乱相射。舣舟始摇漾，举棹旋奔激。既下同建瓴，半空方避石。前危苦未尽，后险何其迫。倏闪疾风雷，苍皇荡魂魄。因随伏流出，忽与跳波隔。远想欲回轩，岂兹还泛鹢。云涯多候馆，努力勤登历。
自吟:出身三十年，发白衣犹碧。日暮倚朱门，从朱污袍赤。
乐府答孟东野戏赠:芙蓉初出水，菡萏露中花。几吹著枯木，无奈值空槎。
送韩都护还边:好勇知名早，争雄上将间。战多春入塞，猎惯夜登山。阵合龙蛇动，军移草木闲。今来部曲尽，白首过萧关。
送邓州崔长史:出山车骑次诸侯，坐领图书见督邮。绕郭桑麻通淅口，满川风景接襄州。高城鸟过方催夜，废垒蝉鸣不待秋。闻说元规偏爱月，知君长得伴登楼。
送宋校书赴宣州幕:南想宣城郡，清江野戍闲。艨艟高映浦，睥睨曲随山。名寄图书内，威生将吏间。春行板桥暮，应伴庾公还。
送申屠正字往湖南迎亲兼谒赵和州…并戏简前历阳李明府:晓月朣朦映水关，水边因到历阳山。千艘财货朱桥下，一曲闾阎青荻间。坦腹定逢潘令醉，上楼应伴庾公闲。欢馀若问南行计，知念天涯负米还。
送张成季往江上赋得垂杨:垂杨真可怜，地胜觉春偏。一穗雨声里，千条池色前。露繁光的皪，日丽影团圆。若到隋堤望，应逢花满船。
送陕府王司法:东门雪覆尘，出送陕城人。粉郭朝喧市，朱桥夜掩津。上寮应重学，小吏已甘贫。谢脁曾为掾，希君一比邻。
题念济寺:灵空闻偈夜清净，雨里花枝朝暮开。故友九泉留语别，逐臣千里寄书来。
留别耿湋侯钊冯著:相识少相知，与君俱已衰。笙镛新宅第，岐路古山陂。学道功难就，为儒事本迟。惟当与渔者，终老遂其私。
送崔邠拾遗:皎洁无瑕清玉壶，晓乘华幰向天衢。石建每闻宗谨孝，刘歆不敢衒师儒。谏修郊庙开宸虑，议按休征浅瑞图。今日攀车复何者，辕门垂白一愚夫。
送契玄法师赴内道场:昏昏醉老夫，灌顶遇醍醐。嫔御呈心镜，君王赐髻珠。降魔须战否，问疾敢行无。深契何相秘，儒宗本不殊。
秋晚河西县楼送浑中允赴朝阙:高楼吹玉箫，车马上河桥。岐路自奔隘，壶觞终寂寥。芳兰生贵里，片玉立清朝。今日台庭望，心遥非地遥。
送畅当:四望无极路，千里流大河。秋风满离袂，唯老事唯多。
送史兵曹判官赴楼烦:渥洼龙种散云时，千里繁花乍别离。中有重臣承霈泽，外无轻虏犯旌旗。山川自与郊坰合，帐幕时因水草移。敢谢亲贤得琼玉，仲宣能赋亦能诗。
送昙延法师讲罢赴上都:金缕袈裟国大师，能销坏宅火烧时。复来拥膝说无住，知向人天何处期。
送静居法师:五色香幢重复重，宝舆升座发神钟。薝卜名花飘不断，醍醐法味洒何浓。九天论道当宸眷，七祖传心合圣踪。愿比灵山前世别，多生还得此相逢。
送从侄滁州觐省:爱尔似龙媒，翩翩千里回。书从外氏学，竹自晋时栽。拥棹逢鸥舞，凭阑见雨来。上堂多庆乐，不醉莫停杯。
奉和圣制麟德殿宴百僚:云辟御筵张，山呼圣寿长。玉栏丰瑞草，金陛立神羊。台鼎资庖膳，天星奉酒浆。蛮夷陪作位，犀象舞成行。网已祛三面，歌因守四方。千秋不可极，花发满宫香。
酬畅当寻嵩岳麻道士见寄:闻逐樵夫闲看棋，忽逢人世是秦时。开云种玉嫌山浅，渡海传书怪鹤迟，阴洞石床微有字，古坛松树半无枝。烦君远示青囊箓，愿得相从一问师。
和太常李主簿秋中山下别墅即事:清秋来几时，宋玉已先知。旷朗霞映竹，澄明山满池。葺桥双鹤赴，收果众猿随。韶乐方今奏，云林徒蔽亏。
酬金部王郎中省中春日见寄:南宫树色晓森森，虽有春光未有阴。鹤侣正疑芳景引，玉人那为簿书沈。山含瑞气偏当日，莺逐轻风不在林。更有阮郎迷路处，万株红树一溪深。
和王仓少尹暇日言怀:清秋多暇日，况乃是夫君。习静通仙事，书空阅篆文。剑飞终上汉，鹤梦不离云。无限烟霄路，何嗟迹未分。
敬酬大府二十四舅览诗卷因以见示:郄公怜戆亦怜愚，忽赐金盘径寸珠。彻底碧潭滋涸溜。压枝红艳照枯株。九门洞启延高论，百辟联行挹大儒。顾己文章非酷似，敢将幽劣俟洪炉。
哭司农苗主簿:原头殡御绕新茔，原下行人望哭声。更想秋山连古木，唯应石上见君名。
村南逢病叟:双膝过颐顶在肩，四邻知姓不知年。卧驱鸟雀惜禾黍，犹恐诸孙无社钱。
妾薄命:妾年初二八，两度嫁狂夫。薄命今犹在，坚贞扫地无。
慈恩寺石磬歌:灵山石磬生海西，海涛平处与山齐。长眉老僧同佛力，咒使鲛人往求得。珠穴沈成绿浪痕，天衣拂尽苍苔色。星汉徘徊山有风，禅翁静扣月明中。群仙下云龙出水，鸾鹤交飞半空里。山精木魅不可听，落叶秋砧一时起。花宫杳杳响泠泠，无数沙门昏梦醒。古廊灯下见行道，疏林池边闻诵经。徒壮洪钟秘高阁，万金费尽工雕凿。岂如全质挂青松，数叶残云一片峰。吾师宝之寿中国，愿同劫石无终极。
和马郎中画鹤赞:高高华亭，有鹤在屏。削玉点漆，乘轩姓丁。暮云冥冥，双垂雪翎。晨光炯炯，一直朱顶。含音俨容，绝粒遗影。君以为真，相期缑岭。
苦雨闻包谏议欲见访戏赠:草气厨烟咽不开，绕床连壁尽生苔。常时多病因多雨，那敢烦君车马来。
偶逢姚校书凭附书达河南郄推官因以戏赠:寄书常切到常迟，今日凭君君莫辞。若问玉人殊易识，莲花府里最清羸。
驿中望山戏赠渭南陆贽主簿:官微多惧事多同，拙性偏无主驿功。山在门前登不得，鬓毛衰尽路尘中。
赠李果毅:向日磨金镞，当风著锦衣。上城邀贼语，走马截雕飞。
行药前轩呈董山人:不觉老将至，瘦来方自惊。朝昏多病色，起坐有劳声。腠暖苦肌痒，藏虚唯耳鸣。桑公富灵术，一为保馀生。
新移北厅因贻同院诸公兼呈畅博士:华轩迩台座，顾影忝时伦。弱质偃弥旷，清风来亦频。恩辉坐凌迈，景物恣芳新。终乃愧吾友，无容私此身。
过终南柳处士:五老正相寻，围棋到煮金。石摧丹井闭，月过洞门深。猿鸟三时下，藤萝十里阴。绿泉多草气，青壁少花林。自愧非仙侣，何言见道心。悠哉宿山口，雷雨夜沈沈。
过司空曙村居:南北与山邻，蓬庵庇一身。繁霜疑有雪，枯草似无人。遂性在耕稼，所交唯贱贫。何言张掾傲，每重德璋亲。
重同畅当奘公院闻琴:误以音声祈远公，请将徽轸付秋风。漾漾硖流吹不尽，月华如在白波中。
题苗员外竹间亭:高甃绝行尘，开帘似有春。风倾竹上雪，山对酒边人。步暖先逢日，书空远见邻。还同内斋暇，登赏及诸姻。
九日奉陪侍中宴白楼:露白菊氛氲，西楼盛袭文。玉筵秋令节，金钺汉元勋。说剑风生座，抽琴鹤绕云。謏儒无以答，愿得备前军。
九日奉陪令公登白楼同咏菊:琼尊犹有菊，可以献留侯。愿比三花秀，非同百卉秋。金英分蕊细，玉露结房稠。黄雀知恩在，衔飞亦上楼。
奉陪浑侍中上巳日泛渭河:青舸锦帆开，浮天接上台。晚莺和玉笛，春浪动金罍。舟楫方朝海，鲸鲵自曝腮。应怜似萍者，空逐榜人回。
题嘉祥殿南溪印禅师壁画影堂:双屐参差锡杖斜，衲衣交膝对天花。瞻容悟问修持劫，似指前溪无数沙。
题伯夷庙:中条山下黄礓石，垒作夷齐庙里神。落叶满阶尘满座，不知浇酒为何人。
同钱郎中晚春过慈恩寺:不见僧中旧，仍逢雨后春。惜花将爱寺，俱是白头人。
曲江春望:菖蒲翻叶柳交枝，暗上莲舟鸟不知。更到无花最深处，玉楼金殿影参差。翠黛红妆画鹢中，共惊云色带微风。箫管曲长吹未尽，花南水北雨濛濛。泉声遍野入芳洲，拥沫吹花草上流。落日行人渐无路，巢乌乳燕满高楼。
陪中书李纾舍人夜泛东池:看月复听琴，移舟出树阴。夜村机杼急，秋水芰荷深。石静龟潜上，萍开果暗沈。何言奉杯酒，得见五湖心。
宴赵氏昆季书院因与会文并率尔投赠:诗礼挹馀波，相欢在琢磨。琴尊方会集，珠玉忽骈罗。谢族风流盛，于门福庆多。花攒骐骥枥，锦绚凤凰窠。咏雪因饶妹，书经为爱鹅。仍闻广练被，更有远儒过。
题悟真寺:万峰交掩一峰开，晓色常从天上来。似到西方诸佛国，莲花影里数楼台。
题云际寺上方:松高萝蔓轻，中有石床平。下界水长急，上方灯自明。空门不易启，初地本无程。回步忽山尽，万缘从此生。
山中一绝:饥食松花渴饮泉，偶从山后到山前。阳坡软草厚如织，因与鹿麛相伴眠。
河中府崇福寺看花:闻道山花如火红，平明登寺已经风。老僧无见亦无说，应与看人心不同。
观袁修侍郎涨新池:引水香山近，穿云复绕林。才闻篱外响，已觉石边深。满处侵苔色，澄来见柳阴。微风月明夜，知有五湖心。
贼中与严越卿曲江看花:红枝欲折紫枝殷，隔水连宫不用攀。会待长风吹落尽，始能开眼向青山。
同畅当咏蒲团:团团锦花结，乃是前溪蒲。拥坐称儒褐，倚眠宜病夫。唯当学禅寂，终老与之俱。
陈翃中丞东斋赋白玉簪:美矣新成太华峰，翠莲枝折叶重重。松阴满涧闲飞鹤，潭影通云暗上龙。漠漠水香风颇馥，涓涓乳溜味何浓。因声远报浮丘子，不奏登封时不容。
新茶咏寄上西川相公二十三舅大夫二十舅:三献蓬莱始一尝，日调金鼎阅芳香。贮之玉合才半饼，寄与阿连题数行。
夜泊金陵:圆月出高城，苍苍照水营。江中正吹笛，楼上又无更。洛下仍传箭，关西欲进兵。谁知五湖外，诸将但争名。
渡浙江:前船后船未相及，五两头平北风急。飞沙卷地日色昏，一半征帆浪花湿。
山中咏古木:高木已萧索，夜雨复秋风。坠叶鸣丛竹，斜根拥断蓬。半侵山色里，长在水声中。此地何人到，云门去亦通。
送宁国夏侯丞:楚国青芜上，秋云似白波。五湖长路少，九派乱山多。谢守通诗宴，陶公许醉过。怃然饯离阻，年鬓两蹉跎。
送史寀滑州谒贾仆射:朱门洞启俨行车，金鐍装囊半是书。君向东州问徐胤，羊公何事灭吹鱼。
送鲍中丞赴太原:分路引鸣驺，喧喧似陇头。暂移西掖望，全解北门忧。专幕临都护，分曹制督邮。积冰营不下，盛雪猎方休。白草连胡帐，黄云拥戍楼。今朝送旌旆，一减鲁儒羞。
大梵山寺院奉呈趣上人赵中丞:渐欲休人事，僧房学闭关。伴鱼浮水上，看鹤向林间。寺古秋仍早，松深暮更闲。月中随道友，夜夜坐空山。
元日早朝呈故省诸公:万戟凌霜布，森森瑞气间。垂衣当晓日，上寿对南山。济济延多士，跹跹舞百蛮。小臣无事谏，空愧伴鸣环。
送韦判官得雨中山:前峰后岭碧濛濛，草拥惊泉树带风。人语马嘶听不得，更堪长路在云中。
清如玉壶冰:玉壶冰始结，循吏政初成。既有虚心鉴，还如照胆清。瑶池惭洞澈，金镜让澄明。气若朝霜动，形随夜月盈。临人能不蔽，待物本无情。怯对圆光里，妍蚩自此呈。
长至日上公献寿:应律三阳首，朝天万国同。斗边看子月，台上候祥风。五夜钟初动，千门日正融。玉阶文物盛，仙仗武貔雄。率舞皆群辟，称觞即上公。南山为圣寿，长对未央宫。
长至日上公献寿:候晓金门辟，乘时玉历长。羽仪瞻上宰，云物丽初阳。汉礼方传珮，尧年正捧觞。日行临观阙，帝锡洽珪璋。盛美超三代，洪休降百祥。自怜朝末坐，空此咏无疆。
赋得西戎献白玉环:当时无外守，方物四夷通。列土金河北，朝天玉塞东。自将荆璞比，不与郑环同。正朔虽传汉，衣冠尚带戎。幸承提佩宠，多愧琢磨功。绝域知文教，争趋上国风。
题慈恩寺塔:十层突兀在虚空，四十门开面面风。却怪鸟飞平地上，自惊人语半天中。回梯暗踏如穿洞，绝顶初攀似出笼。落日凤城佳气合，满城春树雨濛濛。
秦镜:万古秦时镜，从来抱至精。依台月自吐，在匣水常清。烂烂金光发，澄澄物象生。云天皆洞鉴，表里尽虚明。但见人窥胆，全胜响应声。妍媸定可识，何处更逃情。
尚书郎上直闻春漏:建礼含香处，重城待漏辰。徐声传凤阙，晓唱辨鸡人。银箭听将尽，铜壶滴更新。催筹当五夜，移刻及三春。杳杳从天远，泠泠出禁频。直庐残响曙，肃穆对钩陈。
校书郎杨凝往年以古镜贶别今追赠以诗:明镜出匣时，明如云间月。一别青春鉴，回光照华发。美人昔自爱，鞶带手中结。愿以三五期，经天无玷缺。
观回军三韵:行行上陇头，陇月暗悠悠。万里将军没，回旌陇戍秋。谁令呜咽水，重入故营流。
华山南庙:阴山临古道，古庙闭山碧。落日春草中，搴芳荐瑶席。明灵达精意，仿佛如不隔。岩雨神降时，回飙入松柏。常闻坑儒后，此地返秦璧。自古害忠良，神其辅宗祏。
竹溪:访竹越云崖，即林若溪绝。宁知修干下，漠漠秋苔洁。清光溢空曲，茂色临幽澈。采摘愧芳鲜，奉君岁暮节。
夜发军中:边马枥上惊，雄剑匣中鸣。半夜军书至，匈奴寇六城。中坚分暗阵，太乙起神兵。出没风云合，苍黄豺虎争。今日边庭战，缘赏不缘名。
古别离:双剑欲别风凄然，雌沉水底雄上天。江回汉转两不见，云交雨合知何年。古来万事皆由命，何用临岐苦涕涟。
述怀寄衡州令狐相公:调元方翼圣，轩盖忽言东。道以中枢密，心将外理同。白头生远浪，丹叶下高枫。江上萧疏雨，何人对谢公。
立春日宁州行营因赋朔风吹飞雪:边声日夜合，朔风惊复来。龙山不可望，千里一裴回。捐扇破谁执，素纨轻欲裁。非时妒桃李，自是舞阳台。
赴邠宁留别:身承汉飞将，束发即言兵。侠少何相问，从来事不平。黄云断朔吹，白雪拥沙城。幸应边书募，横戈会取名。
奉酬崔员外副使携琴宿使院见示:忽闻此夜携琴宿，遂叹常时尘吏喧。庭木已衰空月亮，城砧自急对霜繁。犹持副节留军府，未荐高词直掖垣。谁问南飞长绕树，官微同在谢公门。
再赴渭北使府留别:结发逐鸣鼙，连兵追谷蠡。山川搜伏虏，铠甲被重犀。故府旌旗在，新军羽校齐。报恩身未死，识路马还嘶。列嶂高烽举，当营太白低。平戎七尺剑，封检一丸泥。截海取蒲类，跑泉饮鸊鹈。汉庭中选重，更事五原西。
赋得路傍一株柳送邢校书赴延州使府:路傍一株柳，此路向延州。延州在何处，此路起悠悠。
重赠邢校书:俱从四方事，共会九秋中。断蓬与落叶，相值各因风。
照镜:衰鬓朝临镜，将看却自疑。惭君明似月，照我白如丝。
闻鸡赠主人:胶胶司晨鸣，报尔东方旭。无事恋君轩，今君重凫鹄。
登白楼见白鸟席上命鹧鸪辞:一鸟如霜雪，飞向白楼前。问君何以至，天子太平年。
听唱赤白桃李花:赤白桃李花，先皇在时曲。欲向西宫唱，西宫宫树绿。
答窦二曹长留酒还榼:榼小非由榼，星郎是酒星。解酲元有数，不用吓刘伶。
乞宽禅师瘿山罍呈宣供奉:石色凝秋藓，峰形若夏云。谁留秦苑地，好赠杏溪君。
观骑射:边头射雕将，走马出中军。远见平原上，翻身向暮云。
立秋前一日览镜:万事销身外，生涯在镜中。唯将满鬓雪，明日对秋风。
扬州怀古:故国歌钟地，长桥车马尘。彭城阁边柳，偏似不胜春。
拂云堆:汉将新从虏地来，旌旗半上拂云堆。单于每近沙场猎，南望阴山哭始回。
诣红楼院寻广宣不遇留题:柿叶翻红霜景秋，碧天如水倚红楼。隔窗爱竹有人问，遣向邻房觅户钩。
回军行:关城榆叶早疏黄，日暮沙云古战场。表请回军掩尘骨，莫教士卒哭龙荒。
夜宴观石将军舞:微月东南上戍楼，琵琶起舞锦缠头。更闻横笛关山远，白草胡沙西塞秋。
赴渭北宿石泉驿南望黄堆烽:边城已在虏城中，烽火南飞入汉宫。汉庭议事先黄老，麟阁何人定战功。
和丘员外题湛长史旧居:昔降英王顾，屏身幽岩曲。灵波结繁笳，爽籁赴鸣玉。运转春华至，岁来山草绿。青松掩落晖，白云竟空谷。伊人抚遗叹，恻恻芳又缛。云谁斅美香，分毫寄明牧。
上黄堆烽:心期紫阁山中月，身过黄堆烽上云。年发已从书剑老，戎衣更逐霍将军。
九日赠司空文明:我有惆怅词，待君醉时说。长来逢九日，难与菊花别。摘却正开花，暂言花未发。
题从叔沆林园:阮宅闲园暮，窗中见树阴。樵歌依远草，僧语过长林。鸟哢花间曲，人弹竹里琴。自嫌身未老，已有住山心。
同皇甫侍御题惟一上人房:焚香居一室，尽日见空林。得道轻年暮，安禅爱夜深。东西皆是梦，存没岂关心。唯羡诸童子，持经在竹阴。
山中期吉中孚:行人路不同，花落到山中。水暗蒹葭雾，月明杨柳风。年华惊已掷，志业飒然空。何必龙钟后，方期事远公。
赠衡岳隐禅师:旧住衡州寺，随缘偶北来。夜禅山雪下，朝汲竹门开。半偈传初尽，群生意未回。唯当与樵者，杖锡入天台。
宿深上人院听远泉:泉声宜远听，入夜对支公。断续来方尽，潺湲咽又通。何年出石下，几里在山中。君问穷源处，禅心与此同。
送古之奇赴安西幕:畴昔十年兄，相逢五校营。今宵举杯酒，陇月见军城。堠火经阴绝，边人接晓行。殷勤送书记，强虏几时平。
送从兄赴洪州别驾兄善琴:援琴兼爱竹，遥夜在湘沅。鹤舞月将下，乌啼霜正繁。乱流喧橘岸，飞雪暗荆门。佐郡无辞屈，其如相府恩。
寄畅当:麦秀草芊芊，幽人好昼眠。云霞生岭上，猿鸟下床前。颜子方敦行，支郎久住禅。中林轻暂别，约略已经年。
送张少府赴夏县:虽为州县职，还欲抱琴过。树古闻风早，山枯见雪多。鸡声连绛市，马色傍黄河。太守新临郡，还逢五袴歌。
送赵给事侄尉丹阳:太傅怜群从，门人亦贱回。入官先爱子，赐酒许同杯。淮海春多雨，蒹葭夜有雷。遥知拜庆后，梅尉称仙才。
送单少府赴扶风:少年趋盛府，颜色比花枝。范匄非童子，杨修岂小儿。叨陪丈人行，常恐阿戎欺。此去云霄近，看君逸足驰。
送王羽林往秦州:秦州贵公子，汉日羽林郎。事主来中禁，荣亲上北堂。輶车花拥路，宝剑雪生光。直扫三边靖，承恩向建章。
寄庐山真上人:高僧无迹本难寻，更得禅行去转深。青草湖中看五老，白云山上宿双林。月明潭色澄空性，夜静猿声证道心。更说谢公南座好，烟萝到地几重阴。
溪行逢雨与柳中庸:日落众山昏，萧萧暮雨繁。那堪两处宿，共听一声猿。
幽居作:山舍千年树，江亭万里云。回潮迎伍相，骤雨送湘君。
观邻老栽松:虽过老人宅，不解老人心。何事残阳里，栽松欲待阴。
听筝:鸣筝金粟柱，素手玉房前。欲得周郎顾，时时误拂弦。
听夜雨寄卢纶:暮雨萧条过凤城，霏霏飒飒重还轻。闻君此夜东林宿，听得荷池几番声。
奉送杜中丞赴洪州:诏出凤凰宫，新恩连帅雄。江湖经战阵，草木待仁风。豪右贪威爱，纡繁德简通。多惭君子顾，攀饯路尘中。
蒲中道中二首:苍苍中条山，厥形极奇磈。我欲涉其崖，濯足黄河水。古刹栖柿林，绿阴覆苍瓦。岁晏来品题，拾叶总堪写。
登鹳雀楼:迥临飞鸟上，高出世尘间。天势围平野，河流入断山。
题沈八斋:江斋一入何亭亭，因寄沦涟心杳冥。绿绮琴弹白雪引，乌丝绢勒黄庭经。
晓过南宫闻太常清乐:南宫闻古乐，拂曙听初惊。烟霭遥迷处，丝桐暗辨名。节随新律改，声带绪风轻。合雅将移俗，同和自感情。远音兼晓漏，馀响过春城。九奏明初日，寥寥天地清。
禁中春松:阴阴清禁里，苍翠满春松。雨露恩偏近，阳和色更浓。高枝分晓日，虚吹杂宵钟。香助炉烟远，形疑盖影重。愿符千载寿，不羡五株封。倘得回天眷，全胜老碧峰。
晓过南宫闻太常清乐:玉珂经礼寺，金奏过南宫。雅调乘清晓，飞声向远空。慢随飘去雪，轻逐度来风。迥出重城里，傍闻九陌中。应将肆夏比，更与五英同。一听南薰曲，因知大舜功。
禁中春松:映殿松偏好，森森列禁中。攒柯沾圣泽，疏盖引皇风。晚色连秦苑，春香满汉宫。操将金石固，材与直臣同。翠影宜青琐，苍枝秀碧空。还知沐天眷，千载更葱茏。
西戎献马:天马从东道，皇威被远戎。来参八骏列，不假贰师功。影别流沙路，嘶流上苑风。望云时蹀足，向月每争雄。禀异才难状，标奇志岂同。驱驰如见许，千里一朝通。
边情:新种如今屡请和，玉关边上幸无他。欲知北海苦辛处，看取节毛馀几多。
海榴:海榴殷色透帘栊，看盛看衰意欲同。若许三英随五马，便将浓艳斗繁红。
留别:玉节随东阁，金闺别旧僚。若为花满寺，跃马上河桥。
花枕:席上沈香枕，楼中荡子妻。那堪一夜里，长湿两行啼。
唐昌观玉蕊花:瑶华琼蕊种何年，萧史秦嬴向紫烟。时控彩鸾过旧邸，摘花持献玉皇前。
残花:五马踟蹰在路岐，南来只为看花枝。莺衔蝶弄红芳尽，此日深闺那得知。
下第后蒙侍郎示意指于新先辈宣恩感谢:才薄命如此，自嗟兼自疑。遭逢好交日，黜落至公时。倚玉甘无路，穿杨却未期。更惭君侍坐，问许可言诗。
奉酬韦滁州寄示:淮扬为郡暇，坐惜流芳歇。散怀累榭风，清暑澄潭月。陪燕辞三楚，戒途绵百越。非当远别离，雅奏何由发。
阁前双槿:群玉开双槿，丹荣对绛纱。含烟疑出火，隔雨怪舒霞。向晚争辞蕊，迎朝斗发花。非关后桃李，为欲继年华。
江中风:白浪暗江中，南泠路不通。高樯帆自满，出浦莫呼风。
题玉真观公主山池院:香殿留遗影，春朝玉户开。羽衣重素几，珠网俨轻埃。石自蓬山得，泉经太液来。柳丝遮绿浪，花粉落青苔。镜掩鸾空在，霞消凤不回。唯馀古桃树，传是上仙栽。
送永阳崔明府:古国群舒地，前当桐柏关。连绵江上雨，稠叠楚南山。沙馆行帆息，枫洲候吏还。乘篮若有暇，精舍在林间。
送崔校书赴梓幕:碧峰天柱下，鼓角镇南军。管记催飞檄，蓬莱辍校文。栈霜朝似雪，江雾晚成云。想出褒中望，巴庸方路分。
送夔州班使君:鱼国巴庸路，麾幢汉守过。晓樯争市隘，夜鼓祭神多。云白当山雨，风清满峡波。夷陵旧人吏，犹诵两岐歌。知
送太易上人赴东洛:遥见登山处，青芜雪后春。云深岳庙火，寺宿洛阳人。饵药将斋折，唯诗与道亲。凡经几回别，麈尾不离身。
龙池寺望月寄韦使君阎别驾:清光此夜中，万古望应同。当野山沈雾，低城树有风。花宫纷共邃，水府皓相空。遥想高楼上，唯君对庾公。知
卫明府寄枇杷叶以诗答:倾筐呈绿叶，重叠色何鲜。讵是秋风里，犹如晓露前。仙方当见重，消疾本应便。全胜甘蕉赠，空投谢氏篇。
云阳寺石竹花:一自幽山别，相逢此寺中。高低俱出叶，深浅不分丛。野蝶难争白，庭榴暗让红。谁怜芳最久，春露到秋风。
风筝:高风吹玉柱，万籁忽齐飘。飒树迟难度，萦空细渐销。松泉鹿门夜，笙鹤洛滨朝。坐与真僧听，支颐向寂寥。
送卢使君赴夔州:铙管随旌旆，高秋远上巴。白波连雾雨，青壁断蒹葭。凭几双童静，登楼万井斜。政成知变俗，当应画轮车。
咏古寺花:共爱芳菲此树中，千跗万萼裹枝红。迟迟欲去犹回望，覆地无人满寺风。
发渝州却寄韦判官:红烛津亭夜见君，繁弦急管两纷纷。平明分手空江转，唯有猿声满水云。
竹里径:幽径行迹稀，清阴苔色古。萧萧风欲来，乍似蓬山雨。
石莲花:今逢石上生，本自波中有。红艳秋风里，谁怜众芳后。
唐昌公主院看花:遗殿空长闭，乘鸾自不回。至今荒草上，寥落旧花开。
过坚上人故院与李端同赋:旧依支遁宿，曾与戴颙来。今日空林下，唯知见绿苔。
寄卫明府常见短靴褐裘，又务持诵是以有末句之赠:柴桑官舍近东林，儿稚初髫即道心。侧寄绳床嫌凭几，斜安苔帻懒穿簪。高僧静望山僮逐，走吏喧来水鸭沈。翠竹黄花皆佛性，莫教尘境误相侵。
送王使君赴太原拜节度副使:新从刘太尉，结束向并州。络脑青丝骑，盘囊锦带钩。出关逢将校，下岭拥戈矛。匣闭黄云冷，山传画角秋。剑锋将破虏，函道罢登楼。岂作书生老，当封万户侯。
苦热:暑气发炎州，焦烟远未收。啸风兼炽焰，挥汗讶成流。鹳鹊投林尽，龟鱼拥石稠。漱泉齐饮酎，衣葛剧兼裘，长簟贪欹枕，轻巾懒挂头。招商如有曲，一为取新秋。
闻春雷:水国春雷早，阗阗若众车。自怜迁逐者，犹滞蛰藏馀。
江园书事寄卢纶:种柳南江边，闭门三四年。艳花那胜竹，凡鸟不如蝉。嗜酒渐婴渴，读书多欲眠。平生故交在，白首远相怜。
送郑况往淮南:西楚见南关，苍苍落日间。云离大雷树，潮入秣陵山。登戍因高望，停桡放溜闲。陈公有贤榻，君去岂空还。
送庞判官赴黔中:天远风烟异，西南见一方。乱山来蜀道，诸水出辰阳。堆案青油暮，看棋画角长。论文谁可制，记室有何郎。
杂言:伏馀西景移，风雨洒轻絺。燕拂青芜地，蝉鸣红叶枝。
送张炼师还峨嵋山:太一天坛天柱西，垂萝为幌石为梯。前登灵境青霄绝，下视人间白日低。松籁万声和管磬，丹光五色杂虹霓。春山一入寻无路，鸟响烟深水满溪。
御制雨后出城观览，敕朝臣已下属和:上上开鹑野，师师出凤城。因知圣主念，得遂老农情。陇麦垂秋合，郊尘得雨清。时新荐玄祖，岁足富苍生。却马川原静，闻鸡水土平。薰弦歌舜德，和鼎致尧名。览物欣多稼，垂衣御大明。史官何所录，称瑞满天京。
为李魏公赋谢汧公:白雪高吟际，青霄远望中。谁言路遐旷，宫徵暗相通。
扬州选蒙相公赏判雪后呈上:自得山公许，休耕海上田。惭看长史传，欲弃钓鱼船。穷巷殷忧日，芜城雨雪天。此时瞻相府，心事比旌悬。
题空山人石室:早晚悟无生，头陀不到城。云山知夏腊，猿鸟见修行。地僻无溪路，人寻逐水声。年年深谷里，谁识远公名。
书情寄上苏州韦使君兼呈吴县李明府:数年湖上谢浮名，竹杖纱巾遂性情。云外有时逢寺宿，日西无事傍江行。陶潜县里看花发，庾亮楼中对月明。谁念献书来万里，君王深在九重城。
武康郭外望许纬先生山居:湖上千峰带落晖，白云开处见柴扉。松门一径仍生草，应是仙人向郭稀。
咏被中绣鞋:云里蟾钩落凤窝，玉郎沈醉也摩挲。陈王当日风流减，只向波间见袜罗。
雪:雪飞当梦蝶，风度几惊人。半夜一窗晓，平明千树春。花园应失路，白屋忽为邻。散入仙厨里，还如云母尘。
赠兄:洛阳纸价因兄贵，蜀地红笺为弟贫。南北东西九千里，除兄与弟更无人。
谒李尊师:万物返常性，惟道贵自然。先生容其微，隐几为列仙。炼魄闭琼户，养毛飞洞天。将知逍遥久，得道无岁年。
富阳南楼望浙江风起:南楼渚风起，树杪见沧波。稍觉征帆上，萧萧暮雨多。沙洲殊未极，云水更相和。欲问任公子，垂纶意若何。
同韩侍郎秋朝使院:重门启曙关，一叶报秋还。露井桐柯湿，风庭鹤翅闲。忘情簪白笔，假梦入青山。惆怅只应此，难裁语默间。
雪:雪，雪。花片，玉屑。结阴风，凝暮节。高岭虚晶，平原广洁。初从云外飘，还向空中噎。千门万户皆静，兽炭皮裘自热。此时双舞洛阳人，谁悟郢中歌断绝。
月:月，月。暂盈，还缺。上虚空，生溟渤。散彩无际，移轮不歇。桂殿入西秦，菱歌映南越。正看云雾秋卷，莫待关山晓没。天涯地角不可寻，清光永夜何超忽。
草:草，草。折宜，看好。满地生，催人老。金殿玉砌，荒城古道。青青千里遥，怅怅三春早。每逢南北离别，乍逐东西倾倒。一身本是山中人，聊与王孙慰怀抱。。
泛水曲:载酒入烟浦，方舟泛绿波。子酌我复饮，子饮我还歌。莲深微路通，峰曲幽气多。阅芳无留瞬，弄桂不停柯。水上秋日鲜，西山碧峨峨。兹欢良可贵，谁复更来过。
题寿安南馆:明蒙竹间亭，天暖幽桂碧。云生四面山，水接当阶石。湿树浴鸟痕，破苔卧鹿迹。不缘尘驾触，堪作商皓宅。
励学:买地不肥实，其繁系耕凿。良田少锄理，兰焦香亦薄。勿以听者迷，故使宫徵错。谁言三岁童，还能分善恶。孜孜日求益，犹恐业未博。况我性顽蒙，复不勤修学。有如朝暮食，暂亏忧陨获。若使无六经，贤愚何所托。
喻时:去者如弊帷，来者如新衣。鲜华非久长，色落还弃遗。讵知行者夭，岂悟壮者衰。区区未死间，回面相是非。好闻苦不乐，好视忽生疵。乃明万物情，皆逐人心移。古今尽如此，达士将何为。
温泉宫行:十月一日天子来，青绳御路无尘埃。宫前内里汤各别，每个白玉芙蓉开。朝元阁向山上起，城绕青山龙暖水。夜开金殿看星河，宫女知更月明里。武皇得仙王母去，山鸡昼鸣宫中树。温泉决决出宫流，宫使年年修玉楼。禁兵去尽无射猎，日西麋鹿登城头。梨园弟子偷曲谱，头白人间教歌舞。
塞上梅:天山路傍一株梅，年年花发黄云下。昭君已殁汉使回，前后征人惟系马。日夜风吹满陇头，还随陇水东西流。此花若近长安路，九衢年少无攀处。
开池得古钗:美人开池北堂下，拾得宝钗金未化。凤凰半在双股齐，钿花落处生黄泥。当时堕地觅不得，暗想窗中还夜啼。可知将来对夫婿，镜前学梳古时髻。莫言至死亦不遗，还似前人初得时。
精卫词:精卫谁教尔填海，海边石子青磊磊。但得海水作枯池，海中鱼龙何所为。口穿岂为空衔石，山中草木无全枝。朝在树头暮海里，飞多羽折时堕水。高山未尽海未平，愿我身死子还生。
别鹤曲:主人一去池水绝，池鹤散飞不相别。青天漫漫碧水重，知向何山风雪中。万里虽然音影在，两心终是死生同。池边巢破松树死，树头年年乌生子。
乌栖曲:章华宫人夜上楼，君王望月西山头。夜深宫殿门不锁，白露满山山叶堕。
雉将雏:雉咿喔，雏出鷇。毛斑斑，觜啄啄。学飞未得一尺高，还逐母行旋母脚。麦垄浅浅难蔽身，远去恋雏低怕人。时时土中鼓两翅，引雏拾虫不相离。
白纻歌二首:天河漫漫北斗璨，宫中乌啼知夜半。新缝白纻舞衣成，来迟邀得吴王迎。低鬟转面掩双袖。玉钗浮动秋风生。酒多夜长夜未晓，月明灯光两相照。后庭歌声更窈窕。馆娃宫中春日暮，荔枝木瓜花满树。城头乌栖休击鼓，青娥弹瑟白纻舞。夜天曈曈不见星，宫中火照西江明。美人醉起无次第，堕钗遗珮满中庭。此时但愿可君意，回昼为宵亦不寐。年年奉君君莫弃。
关山月:关山月，营开道白前军发。冻轮当碛光悠悠，照见三堆两堆骨。边风割面天欲明，金沙岭西看看没。
祝鹊:神鹊神鹊好言语，行人早回多利赂。我今庭中栽好树，与汝作巢当报汝。
公无渡河:渡头恶天两岸远，波涛塞川如叠坂。幸无白刃驱向前，何用将身自弃捐。蛟龙啮骨鱼食血，黄泥直下无青天。男儿纵轻妇人语，惜君性命还须取。妇人无力挽断衣，舟沈身死悔难追。公无渡河，公须自为。
两头纤纤:两头纤纤青玉玦，半白半黑头上发。逼逼仆仆春冰裂，磊磊落落桃花结。
寄远曲:美人别来无处所，巫山月明湘江雨。千回相见不分明，井底看星梦中语。两心相对尚难知，何况万里不相疑。
东征行:桐柏水西贼星落，枭雏夜飞林木恶。相国刻日波涛清，当朝自请东南征。舍人为宾侍郎副，晓觉蓬莱欠珮声。玉阶舞蹈谢旌节，生死向前山可穴。同时赐马并赐衣，御楼看带弓刀发。马前猛士三百人，金书左右红旗新。司庖常膳皆得对，好事将军封尔身。男儿生杀在手里，营门老将皆忧死。曈曈白日当南山，不立功名终不还。
鸡鸣曲:鸡初鸣，明星照东屋；鸡再鸣，红霞生海腹。百官待漏双阙前，圣人亦挂山龙服。宝钗命妇灯下起，环珮玲珑晓光里。直内初烧玉案香，司更尚滴铜壶水。金吾卫里直郎妻，到明不睡听晨鸡。天头日月相送迎，夜栖旦鸣人不迷。
题台州隐静寺:隐静灵仙寺天凿，杯度飞来建岩壑。五峰直上插银河，一涧当空泻寥廓。崆峒黯淡碧琉璃，白云吞吐红莲阁。不知势压天几重，钟声常闻月中落。
汴路即事:千里河烟直，青槐夹岸长。天涯同此路，人语各殊方。草市迎江货，津桥税海商。回看故宫柳，憔悴不成行。
山居:屋在瀑泉西，茅檐下有溪。闭门留野鹿，分食养山鸡。桂熟长收子，兰生不作畦。初开洞中路，深处转松梯。
新开望山处:新开望山处，今朝减病眠。应移千里道，犹自数峰偏。故欲遮春巷，还来绕暮天。老夫行步弱，免到寺门前。
答寄芙蓉冠子:一学芙蓉叶，初开映水幽。虽经小儿手，不称老夫头。枕上眠常戴，风前醉恐柔。明年有闺阁，此样必难求。
新修道居:世间无所入，学道处新成。两面有山色，六时闻磬声。闲加经遍数，老爱字分明。若得离烦恼，焚香过一生。
赠洪誓师:老僧真古画，闲坐语中听。识病方书圣，谙山草木灵。人来多施药，愿满不持经。相伴寻溪竹，秋苔袜履青。
赠溪翁:溪田借四邻，不省解忧身。看日和仙药，书符救病人。伴僧斋过夏，中酒卧经旬。应得丹砂力，春来黑发新。
隐者居:山人住处高，看日上蟠桃。雪缕青山脉，云生白鹤毛。朱书护身咒，水噀断邪刀。何物中长食，胡麻慢火熬。
送严大夫赴桂州:岭头分界候，一半属湘潭。水驿门旗出，山恋洞主参。辟邪犀角重，解酒荔枝甘。莫叹京华远，安南更有南。
九仙公主旧庄:仙居五里外门西，石路亲回御马蹄。天使来栽宫里树，罗衣自买院前溪。野牛行傍浇花井，本主分将灌药畦。楼上凤凰飞去后，白云红叶属山鸡。
题石瓮寺:青崖白石夹城东，泉脉钟声内里通。地压龙蛇山色别，屋连宫殿匠名同。檐灯经夏纱笼黑，溪叶先秋腊树红。天子亲题诗总在，画扉长锁碧龛中。
题诜法师院:三年说戒龙宫里，巡礼还来向水行。多爱贫穷人远请，长修破落寺先成。秋天盆底新荷色，夜地房前小竹声。僧院不求诸处好，转经唯有一窗明。
和蒋学士新授章服:五色箱中绛服春，笏花成就白鱼新。看宣赐处惊回眼，著谢恩时便称身。瑞草唯承天上露，红鸾不受世间尘。翰林同贺文章出，惊动茫茫下界人。
上裴度舍人:小松双对凤池开，履迹衣香逼上台。天意皆从彩毫出，宸心尽向紫烟来。非时玉案呈宣旨，每日金阶谢赐回。仙侣何因记名姓，县丞头白走尘埃。
上杜元颖相公:学士金銮殿后居，天中行坐侍龙舆。承恩不许离床谢，密诏常教倚案书。马上唤遮红觜鸭，船头看钓赤鳞鱼。闲曹散吏无相识，犹记荆州拜谒初。
赠胡泟将军:书生难得是金吾，近日登科记总无。半夜进傩当玉殿，未明排仗到铜壶。朱牌面上分官契，黄纸头边押敕符。恐要蕃中新道路，指挥重画五城图。
送振武张尚书:回天转地是将军，扶助春宫上五云。抚背恩虽同骨肉，拥旄名未敌功勋。尽收壮勇填兵数，不向蕃浑夺马群。闲即单于台下猎，威声直到海西闻。
送吴谏议上饶州:鄱阳太守是真人，琴在床头箓在身。曾向先皇边谏事，还应上帝处称臣。养生自有年支药，税户应停月进银。净扫水堂无侍女，下街唯共鹤殷勤。
赠阎少保:髭须虽白体轻健，九十三来却少年。问事爱知天宝里，识人皆是武皇前。玉装剑佩身长带，绢写方书子不传。侍女常时教合药，亦闻私地学求仙。
送魏州李相公:百代功勋一日成，三年五度换双旌。闲来不对人论战，难处长先自请行。旗下可闻诛败将，阵头多是用降兵。当朝面受新恩去，算料妖星不敢生。
题裴处士碧虚溪居:鸟声真似深山里，平地人间自不同。春圃紫芹长卓卓，暖泉青草一丛丛。松台前后花皆别，竹崦高低水尽通。细问来时从近远，溪名载入县图中。
赠太清卢道士:上清道士未升天，南岳中华作散仙。书卖八分通字学，丹烧九转定人年。修行近日形如鹤，导引多时骨似绵。想向诸山寻礼遍，却回还守老君前。
上李吉甫相公:圣朝齐贺说逢殷，霄汉无云日月真。金鼎调和天膳美，瑶池沐浴赐衣新。两河开地山川正，四海休兵造化仁。曾向山东为散吏，当今窦宪是贤臣。
题元郎中新宅:近移松树初栽药，经帙书签一切新。铺设暖房迎道士，支分闲院著医人。买来高石虽然贵，入得朱门未免贫。惟有好诗名字出，倍教年少损心神。
上崔相公:枯桂衰兰一遍春，唯将道德定君臣。施行圣泽山川润，图画天文彩色新。开阁覆看祥瑞历，封名直进薜萝人。应怜老病无知己，自别溪中满鬓尘。
寄杨十二秘书:初移古寺正南方，静是浮山远是庄。人定犹行背街鼓，月高还去打僧房。新诗欲写中朝满，旧卷常抄外国将。闲出天门醉骑马，可怜蓬阁秘书郎。
薛二十池亭:每个树边消一日，绕池行匝又须行。异花多是非时有，好竹皆当要处生。斜竖小桥看岛势，远移山石作泉声。浮萍著岸风吹歇，水面无尘晚更清。
故梁国公主池亭:平阳池馆枕秦川，门锁南山一朵烟。素柰花开西子面，绿榆枝散沈郎钱。装檐玳瑁随风落，傍岸
题柱国寺:皇帝施钱修此院，半居天上半人间。丹梯暗出三重阁，古像斜开一面山。松柏自穿空地少，川原不税小僧闲。行香天使长相续，早起离城日午还。
春日五门西望:百官朝下五门西。尘起春风过玉堤。黄帕盖鞍呈了马，红罗系项斗回鸡。馆松枝重墙头出，御柳条长水面齐。唯有教坊南草绿，古苔阴地冷凄凄。
村居即事:休看小字大书名，向日持经眼却明。时过无心求富贵，身闲不梦见公卿。因寻寺里薰辛断，自别城中礼数生。斜月照房新睡觉，西峰半夜鹤来声。
送人:河亭收酒器，语尽各西东。回首不相见，行车秋雨中。
四望驿松:当初北涧别，直至此庭中。何意闻鞞耳，听君枝上风。
戏酬卢秘书:芸香阁里人，采摘御园春。取此和仙药，犹治老病身。
小松:小松初数尺，未有直生枝。闲即傍边立，看多长却迟。
秋夜:夜久叶露滴，秋虫入户飞。卧多骨髓冷，起覆旧绵衣。
水精:映水色不别，向月光还度。倾在荷叶中，有时看是露。
香印:闲坐烧印香，满户松柏气。火尽转分明，青苔碑上字。
落叶:陈绿向参差，初红已重叠。中庭初扫地，绕树三两叶。
园果:雨中梨果病，每树无数个。小儿出入看，一半鸟啄破。
晚蝶:粉翅嫩如水，绕砌乍依风。日高出露解，飞入菊花中。
故行宫:寥落古行宫，宫花寂寞红。白头宫女在，闲坐说玄宗。
别自栽小树:去年今日栽，临去见花开。好住守空院，夜间人不来。
宫中三台词二首:鱼藻池边射鸭，芙蓉园里看花。日色柘袍相似，不著红鸾扇遮。池北池南草绿，殿前殿后花红。天子千年万岁，未央明月清风。
长门烛:秋夜床前蜡烛微，铜壶滴尽晓钟迟。残光欲灭还吹著，年少宫人未睡时。
奉同曾郎中题石瓮寺得嵌韵:寺门连内绕丹岩，下界云开数过帆。遥指上皇翻曲处，百官题字满西嵌。
新授戒尼师:新短方裙叠作棱，听钟洗钵绕青蝇。自知戒相分明后，先出坛场礼大僧。
望定州寺:回看佛阁青山半，三四年前到上头。省得老僧留不住，重寻更可有因由。
听琴:无事此身离白云，松风溪水不曾闻。至心听著仙翁引，今看青山围绕君。
赠陈评事:识君虽向歌钟会，说事不离云水间。春夜酒醒长起坐，灯前一纸洞庭山。
寄画松僧:天香寺里古松僧，不画枯松落石层。最爱临江两三树，水禽栖处解无藤。
夜看美人宫棋:宫棋布局不依经，黑白分明子数停。巡拾玉沙天汉晓，犹残织女两三星。
江陵道中:菱叶参差萍叶重，新蒲半折夜来风。江村水落平地出，溪畔渔船青草中。
冬至后招于秀才:日近山红暖气新，一阳先入御沟春。闻闲立马重来此，沐浴明年称意身。
宫人斜:未央墙西青草路，宫人斜里红妆墓。一边载出一边来，更衣不减寻常数。
春词:良人朝早半夜起，樱桃如珠露如水。下堂把火送郎回，移枕重眠晓窗里。
别药栏:芍药丁香手里栽，临行一日绕千回。外人应怪难辞别，总是山中自取来。
长门:长门闭定不求生，烧却头花卸却筝。病卧玉窗秋雨下，遥闻别院唤人声。
题渭亭:云开远水傍秋天，沙岸蒲帆隔野烟。一片蔡州青草色，日西铺在古台边。
废寺:废寺乱来为县驿，荒松老柏不生烟。空廊屋漏画僧尽，梁上犹书天宝年。
长安县后亭看画:水冻横桥雪满地，新排石笋绕巴篱。县门斜掩无人吏，看画双飞白鹭鸶。
扬州寻张籍不见:别后知君在楚城，扬州寺里觅君名。西江水阔吴山远，却打船头向北行。
寻补阙旧宅:知得清名二十年，登山上坂乞新篇。除书近拜侍臣去，空院鸟啼风竹前。
雨中寄东溪韦处士:雨中溪破无干地，浸著床头湿著书。一个月来山水隔，不知茅屋若为居。
乞竹:乞取池西三两竿，房前栽著病时看。亦知自惜难判割，犹胜横根引出栏。
未央风:五更先起玉阶东，渐入千门万户中。总向高楼吹舞曲，秋风还不及春风。
看棋:彼此抽先局势平，傍人道死的还生。两边对坐无言语，尽日时闻下子声。
楼前:天宝年前勤政楼，每年三日作千秋。飞龙老马曾教舞，闻著音声总举头。
江楼对雨寄杜书记:竹烟花雨细相和，看著闲书睡更多。好是主人无事日，应持小酒按新歌。
对酒:为病比来浑断绝，缘花不免却知闻。从来事事关身少，主领春风只在君。
晓望华清宫:晓来楼阁更鲜明，日出阑干见鹿行。武帝自知身不死，看修玉殿号长生。
赠李愬仆射二首:和雪翻营一夜行，神旗冻定马无声。遥看火号连营赤，知是先锋已上城。旗幡四面下营稠，手诏频来老将忧。每日城南空挑战，不知生缚入唐州。
秋夜对雨寄石瓮寺二秀才:夜山秋雨滴空廊，灯照堂前树叶光。对坐读书终卷后，自披衣被扫僧房。
华清宫前柳:杨柳宫前忽地春，在先惊动探春人。晓来唯欠骊山雨，洗却枝头绿上尘。
寄广文张博士:春明门外作卑官，病友经年不得看。莫道长安近于日，升天却易到城难。
早春书情:渐老风光不著人，花溪柳陌早逢春。近来行到门前少，趁暖闲眠似病人。
唐昌观玉蕊花:一树笼\:玉刻成，飘廊点地色轻轻。女冠夜觅香来处，唯见阶前碎月明。
题酸枣县蔡中郎碑:苍苔满字土埋龟，风雨销磨绝妙词。不向图经中旧见，无人知是蔡邕碑。
寄同州田长史:除听好语耳常聋，不见诗人眼底空。莫怪出城为长史，总缘山在白云中。
外按:夹城门向野田开，白鹿非时出洞来。日暮秦陵尘土起，从东外按使初回。
胡笳十八拍。第五拍:水头宿兮草头坐，风吹汉地衣裳破。羊脂沐发长不梳，羔子皮裘领仍左。狐襟貉袖腥复膻，昼披行兮夜披卧。毡帐时移无定居，日月长兮不可过。
曲水寺枳实:枳实绕僧房，攀枝置药囊。洞庭山上橘，霜落也应黄。
酬问师:虚空无处所，仿佛似琉璃。诗境何人到，禅心又过诗。
行营即事:万姓厌干戈，三边尚未和。将军夸宝剑，功在杀人多。
送别:灞岸青门有弊庐，昨来闻道半丘墟。陌头空送长安使，旧里无人可寄书。
送王贞:清阳玉润复多才，邂逅佳期过早梅。槿花亦可浮杯上，莫待东篱黄菊开。
送杨行元赴举:晚渡邗沟惜别离，渐看烽火马行迟。千钧何处穿杨叶，二月长安折桂枝。
送豆卢郎赴海陵:烟波极目已沾襟，路出东塘水更深。看取海头秋草色，一如江上别离心。
山翁持酒相访以画松酬之:白社风霜惊暮年，铜瓶桑落慰秋天。怜君意厚留新画，不著松枝当酒钱。
题潘师房:渡水傍山寻石壁，白云飞处洞门开。仙人来往行无迹，石径春风长绿苔。
谢自然却还旧居:仙侣招邀自有期，九天升降五云随。不知辞罢虚皇日，更向人间住几时。
题黄陂夫人祠:苍山云雨逐明神，唯有香名万岁春。东风三月黄陂水，只见桃花不见人。
题道济上人房:何处营求出世间，心中无事即身闲。门外水流风叶落，唯将定性对前山。
梨树阴:福庭人静少攀援，雨露偏滋影易繁。磊落紫香香亚树，清阴满地昼当轩。
与湛上人院画松:水墨乍成岩下树，摧残半隐洞中云。猷公曾住天台寺，阴雨猿声何处闻。
怀张璪:苔石苍苍临涧水，阴风袅袅动松枝。世间唯有张通会，流向衡阳那得知。
与于中丞:万顷荒林不敢看，买山容足拟求安。田园失计全芜没，何处春风种蕙兰。
代人村中悼亡二首:花落茅檐转寂寥，魂随暮雨此中销。迩来庭柳无人折，长得垂枝一万条。虚室无人乳燕飞，苍苔满地履痕稀。庭前唯有蔷薇在，花似残妆叶似衣。
画石:苍藓千年粉绘传，坚贞一片色犹全。那知忽遇非常用，不把分铢补上天。
春日行营即事:风引双旌马首齐，曹南战胜日平西。为儒不解从戎事，花落春深闻鼓鼙。
句:邮筒不解献茱萸。赵侯首带鹿耳巾，规模出自陶弘景。
龙池春草:青春光凤苑，细草遍龙池。曲渚交蘋叶，回塘惹柳枝。因风初苒苒，覆岸欲离离。色带金堤静，阴连玉树移。日光浮靃靡，波影动参差。岂比生幽远，芳馨众不知。
杂曲:宝剑饰文犀，当风似切泥。逢君感意气，贳酒杜陵西。赵女颜虽少，宛驹齿正齐。娇多不肯别，更待夜乌啼。
夏日:映日纱窗深且闲，含桃红日石榴殷。银瓶绠转桐花井，沉水烟销金博山。文簟象床娇倚瑟，彩奁铜镜懒拈环。明朝戏去谁相伴，年少相逢狭路间。
中秋与空上人同宿华严寺:扫榻相逢宿，论诗旧梵宫。磬声迎鼓尽，月色过山穷。庭簇安禅草，窗飞带火虫。一宵何惜别，回首隔秋风。
南至日太史登台书云物:至日行时令，登台约礼文。官称伯赵氏，色辨五方云。昼漏听初发，阳光望渐分。司天为岁备，持简出人群。惠爱周微物，生灵荷圣君。长当有嘉瑞，郁郁复纷纷。
九日登青山:昔人惆怅处，系马又登临。旧地烟霞在，多时草木深。水将空合色，云与我无心。想见龙山会，良辰亦似今。
奉使设宴戏掷笼筹:今日陪樽俎，良筹复在兹。献酬君有礼，赏罚我无私。莫怪斜相向，还将正自持。一朝权入手，看取令行时。
咏双陆骰子:采采应缘白，钻心不为名。掌中犹可重，手下莫言轻。有对唯求敌，无私直任争。君看一掷后，当取擅场声。
咏壁上酒瓢呈萧明府:不是难提挈，行藏固有期。安身未得所，开口欲从谁。应物心无倦，当垆柄会持。莫将成废器，还有对樽时。
过宣上人湖上兰若:十年湖上结幽期，偏向东林遇远师。未道姓名童子识，不酬言语上人知。闲花落日滋苔径，细雨和烟著柳枝。问我别来何所得，解将无事当无为。
七贤庙:常慕晋高士，放心日沈冥。湛然对一壶，土木为我形。下马访陈迹，披榛诣荒庭。相看两不言，犹谓醉未醒。长啸或可拟，幽琴难再听。同心不共世，空见藓门青。
状江南。季冬:江南季冬月，红蟹大如ē。湖水龙为镜，炉峰气作烟。
和韦使君秋夜见寄:露滴梧叶鸣，秋风桂花发。中有学仙侣，吹箫弄山月。
奉酬韦苏州使君:久作烟霞侣，暂将簪组亲。还同褚伯玉，入馆忝州人。
状江南。孟夏:江南孟夏天，慈竹笋如编。蜃气为楼阁，蛙声作管弦。
状江南。仲秋:江南仲秋天，□鼻大如船。雷是樟亭浪，苔为界石钱。
状江南。仲春:江南仲春天，细雨色如烟。丝为武昌柳，布作石门泉。
状江南。孟春:江南孟春天，荇叶大如钱。白雪装梅树，青袍似葑田。
状江南。孟秋:江南孟秋天，稻花白如毡。素腕惭新藕，残妆妒晚莲。
状江南。仲冬:江南仲冬天，紫蔗节如鞭。海将盐作雪，出用火耕田。
状江南。季夏:江南季夏天，身热汗如泉。蚊蚋成雷泽，袈裟作水田。
状江南。仲夏:江南仲夏天，时雨下如川。卢橘垂金弹，甘蕉吐白莲。
状江南。季秋:江南季秋天，栗熟大如拳。枫叶红霞举，苍芦白浪川。
太寥歌:化元灵哉，碧虚清哉，红霞明哉。冥哉茫哉，惟化之工无疆哉。
和答弟志和渔父歌:乐是风波钓是闲，草堂松径已胜攀。太湖水，洞庭山，狂风浪起且须还。
句:辟疆旧林间，怪石纷相向。绝涧方险寻，乱岩亦危造。泻从千仞石，寄逐九江船。
赠韦况:我有心中事，不与韦三说。秋夜洛阳城，明月照张八。
观祈雨:桑条无叶土生烟，箫管迎龙水庙前。朱门几处看歌舞，犹恐春阴咽管弦。
江南春:池塘春暖水纹开，堤柳垂丝间野梅。江上年年芳意早，蓬瀛春色逐潮来。
江南曲:偶向江边采白蘋，还随女伴赛江神。众中不敢分明语，暗掷金钱卜远人。
题宇文裔山寺读书院:读书林下寺，不出动经年。草阁连僧院，山厨共石泉。云庭无履迹，龛壁有灯烟。年少今头白，删诗到几篇。
赠兰若僧:一身禅诵苦，洒扫古花宫。静室门常闭，深萝月不通。悬灯乔木上，鸣磬乱幡中。附入高僧传，长称二远公。
南谿书斋:茅屋往来久，山深不置门。草生垂井口，花落拥篱根。入院将雏鸟，寻萝抱子猿。曾逢异人说，风景似桃源。
题南峰褚道士:得道南山久，曾教四皓棋。闭门医病鹤，倒箧养神龟。松际风长在，泉中草不衰。谁知茅屋里，有路向峨嵋。
赠不食姑:不食非关药，天生是女仙。见人还起拜，留伴亦开田。无窟寻溪宿，兼衣扫叶眠。不知何代女，犹带剪刀钱。
题树下禅师:久行多不定，树下是禅床。寂寂心无住，年年日自长。虫蛇同宿磵，草木共经霜。已见南人说，天台有旧房。
惜花:夜来花欲尽，始惜两三枝。早起寻稀处，闲眠记落时。蕊焦蜂自散，蒂折蝶还移。攀著殷勤别，明年更有期。
买山吟:买得幽山属汉阳，槿篱疏处种桃榔。唯有猕猴来往熟，弄人抛果满书堂。
早上凌霄第六峰入紫谿礼白鹤观祠:路转第六峰，传是十里程。放石试浅深，□壁蛇鸟惊。欲下先襞衣，路底避枯茎。回途歇嵌窟，整带重冠缨。及到紫石溪，晻晻已天明。渐近神仙居，桂花湿溟溟。阴苔无人踪，时得白鹤翎。忽然见朱楼，象牌题玉京。沈沈五云影，香风散萦萦。清斋上玉堂，窗户悬水精。青童撞金屑，杵臼声丁丁。膻腥遥问谁，稽首称姓名。若容在溪口，愿乞残雪英。
种树:一树新栽益四邻，野夫如到旧山春。树成多是人先老，垂白看他攀折人。
将赴东都上李相公:四海兵初偃，平津阁正开。谁知大炉下，还有不然灰。
酒席赋得匏瓢:华阁与贤开，仙瓢自远来。幽林尝伴许，陋巷亦随回。挂影怜红壁，倾心向绿杯。何曾斟酌处，不使玉山颓。
采桑:采桑畏日高，不待春眠足。攀条有余态，那矜貌如玉。千金岂不赠，五马空踯躅。何以变真性，幽篁雪中绿。
烂柯山四首。石桥:
烂柯山四首。仙人棋:
烂柯山四首。石室二禅师:
杂言奉和圣制至承光院见自生藤感其得地因以成咏应制:新藤正可玩，得地又蓬时。罗生密叶交绿蔓，欲布清阴垂紫蕤。已带朝光暖，犹含轻露滋。遥依千华殿，稍上万年枝。余芳连桂树，积润傍莲池。岂如幽谷无人见，空覆荒榛杂兔丝。圣心对此应有感，隐迹如斯谁复知。怀贤劳永叹，比物赋新诗。聘丘园，访茅茨，为谢中林士，王道本无私。
赋四相诗。中书令钟绍京:景龙仙驾远，中禁奸衅结。谋猷叶圣朝，披鳞奋英节。青宫阊阖启，涤秽氛沴灭。紫气重昭回，皇天新日月。从容庙堂上，肃穆人神悦。唐元佐命功，辉焕何烈烈。
赋四相诗。礼部尚书门下侍郎平章事李岘:时来遇明圣，道济宁邦国。猗欤瑚琏器，竭我股肱力。进贤黜不肖，错枉举诸直。宦官既却坐，权奸亦移职。载践每若惊，三已无愠色。昭昭垂宪章，来世实作则。
赋四相诗。门下侍郎平章事王缙:舟楫济巨川，山河资秀气。服膺究儒业，屈指取高位。北征戮骄悍，东守辑携贰。论道致巍巍，持衡无事事。知己不易遇，宰相固有器。瞻事华壁中，来者谁其嗣。
仲秋夜郡内西亭对月:天高月满影悠悠，一夜炎荒并觉秋。气与露清凝众草，色如霜白怯轻裘。高临华宇还知隙，静映长江不共流。□直西倾河汉曙，遗风犹想武昌楼。
小雪日戏题绝句:甲子徒推小雪天，刺梧犹绿槿花然。融和长养无时歇，却是炎洲雨露偏。
题度支杂事典庭中柏树:干耸一条青玉直，叶铺千叠绿云低。争如燕雀偏巢此，却是鸳鸯不得栖。
享文恭太子庙乐章:歌以德发，声以乐贵。乐善名存，追仙礼异。鸾旌拱修，凤鸣合次。神听皇慈，仲月皆至。
淮西席上醉歌:祥瑞不在凤凰麒麟，太平须得边将忠臣。卫霍真诚奉主，貔虎十万一身。江河潜注息浪，蛮貊款塞无尘。但得百寮师长肝胆，不用三军罗绮金银。
题越王台:越井岗头松柏老，越王台上生秋草。古木多年无子孙，牛羊践踏成官道。
题竹林寺:岁月人间促，烟霞此地多。殷勤竹林寺，能得几回过。
答陆澧:松叶堪为酒，春来酿几多。不辞山路远，踏雪也相过。
杨子津送人:今朝杨子津，忽见五溪人。老病无馀事，丹砂乞五斤。
九日与杨凝、崔淑期登江上山会有故不得往因赠之:欲从携手登高去，一到门前意已无。那得更将头上发，学他年少插茱萸。
别李季兰:古岸新花开一枝，岸傍花下有分离。莫将罗袖拂花落，便是行人肠断时。
塞下曲:草枯马蹄轻，角弓劲如石。骄虏初欲来，风尘暗南国。走檄召都尉，星火剿羌狄。吾身许报主，何暇避锋镝。白露湿铁衣，半夜待攻击。龙沙早立功，名向燕然勒。
送唐次:都门去马嘶，灞水春流浅。青槐驿路长，白日离尊晚。望望烟景微，草色行人远。
窦三中丞去岁有台中五言四韵未及酬…因追曩篇持以赠之:在昔谬司宪，常僚惟有君。报恩如皎日，致位等青云。削藁书难见，除苛事早吟。双旌不可驻，风雪路岐分。
津梁寺采新茶与幕中诸公遍赏芳香尤异…四韵兼呈陆郎中:灵州碧岩下，荑英初散芳。涂涂犹宿露，采采不盈筐。阴窦藏烟湿，单衣染焙香。幸将调鼎味，一为奏明光。
元和癸巳余领蜀之七年奉诏征还…途经百牢关因题石门洞:昔佩兵符去，今持相印还。天光临井络，春物度巴山。鸟道青冥外，风泉洞壑间。何惭班定远，辛苦玉门关。
山中月夜寄朱张二舍人:午夜更漏里，九重霄汉间。月华云阙迥，秋色凤池闲。御锦通清禁，天书出暗关。嵇康不求达，终岁在空山。
资圣寺贲法师晚春茶会:虚室昼常掩，心源知悟空。禅庭一雨后，莲界万花中。时节流芳暮，人天此会同。不知方便理，何路出樊笼。
慈恩寺起上人院:禅堂支许同，清论道源穷。起灭秋云尽，虚无夕霭空。池澄山倒影，林动叶翻风。他日焚香待，还来礼惠聪。
夏与熊王二秀才同宿僧院:共将缨上尘，来问雪山人。世纲从知累，禅心自证真。境空宜入梦，藤古不留春。一听林公法，灵嘉愿寄身。
宜阳所居白蜀葵答咏柬诸公:冉冉众芳歇，亭亭虚室前。敷荣时已背，幽赏地宜偏。红艳世方重，素华徒可怜。何当君子愿，知不竞喧妍。
酬崔使君寄麈尾:贤人嘉尚同，今制古遗风。寄我襟怀里，辞君掌握中。金声劳振远，玉柄借谈空。执玩驰心处，迢迢巴峡东。
送邓州潘使君赴任:川陆一都会，旌旗千里舒。虎符中禁授，熊轼上流居。橘柚金难并，池塘练不如。春风行部日，应驻士元车。
送吴侍御司马赴台州:卢耽佐郡遥，川陆共迢迢。风景轻吴会，文章变越谣。烟林繁橘柚，云海浩波潮。余有灵山梦，前君到石桥。
春晚奉陪相公西亭宴集:林花春向兰，高会重邀欢。感物惜芳景，放怀因彩翰。玉颜秾处并，银烛焰中看。若折持相赠，风光益别难。
送崔判官使太原:劳君车马此逡巡，我与刘君本世亲。两地山河分节制，十年京洛共风尘。笙歌几处胡天月，罗绮长留蜀国春。报主由来须尽敌，相期万里宝刀新。
至栎阳崇道寺闻严十少府趋侍:云连万木夕沈沈，草色泉声古院深。闻说羊车趋盛府，何言琼树在东林。松筠自古多年契，风月怀贤此夜心。惆怅送君身未达，不堪摇落听秋砧。
春题龙门香山寺:众香天上梵仙宫，钟磬寥寥半碧空。清景乍开松岭月，乱流长响石楼风。山河杳映春云外，城阙参差茂树中。欲尽出寻那可得，三千世界本无穷。
奉和圣制丰年多庆九日示怀:令节寰宇泰，神都佳气浓。赓歌禹功盛，击壤尧年丰。九奏碧霄里，千官皇泽中。南山澄凝黛，曲水清涵空。金玉美王度，欢康谣国风。睿文垂日月，永与天无穷。
秋日台中寄怀简诸僚:宪府日多事，秋光照碧林。干云岩翠合，布石地苔深。忧悔耿遐抱，尘埃缁素襟。物情牵局促，友道旷招寻。颓节风霜变，流年芳景侵。池荷足幽气，烟竹又繁阴。簪组赤墀恋，池鱼沧海心。涤烦滞幽赏，永度瑶华音。
题故蔡国公主九华观上池院:朱门临九衢，云木蔼仙居。曲沼天波接，层台凤舞馀。曙烟深碧筱，香露湿红蕖。瑶瑟含风韵，纱窗积翠虚。秦楼今寂寞，真界竟何如。不与蓬瀛异，迢迢远玉除。
石州城:丈夫心爱横行，报国知嫌命轻。楼兰径百战，更道戍龙城。锦字窦车骑，胡笳李少卿。生离两不见，万古难为情。
夏夜作:夜久喧暂息，池台惟月明。无因驻清景，日出事还生。
休暇日，中书相公致斋禁省，因以寄赠:尝闻圣主得贤臣，三接能令四海春。月满禁垣斋沐夜，清吟属和更何人。
鄂渚送友:云帆淼淼巴陵渡，烟树苍苍故郢城。江上梅花无数落，送君南浦不胜情。
送崔舍人起居:赤墀同拜紫泥封，驷牡连征侍九重。惟有白须张司马，不言名利尚相从。
郊居寓目偶题:晨趋禁掖暮郊园，松桂苍苍烟露繁。明月上时群动息，雪峰高处正当轩。
题嘉陵驿:悠悠风旆绕山川，山驿空濛雨似烟。路半嘉陵头已白，蜀门西上更青天。
夏夜饯裴行军赴朝命:三年同看锦城花，银烛连宵照绮霞。报国从来先意气，临岐不用重咨嗟。
山居:身依泉壑将时背，路入烟萝得地深。终岁不知城郭事，手栽林竹尽成阴。
夏日寄陆三达陆四逢并王念八仲周:士衡兄弟旧齐名，还似当年在洛城。闻说重门方隐相，古槐高柳夏阴清。
使次盘豆驿望永乐县:山川不记何年别，城郭应非昔所经。欲驻征车终日望，天河云雨晦冥冥。
塞外月夜寄荆南熊侍御:南依刘表北刘琨，征战年年箫鼓喧。云雨一乖千万里，长城秋月洞庭猿。
唐昌观玉蕊花:琪树芊芊玉蕊新，洞宫长闭彩霞春。日暮落英铺地雪，献花应过九天人。
戏赠韩二秀才:名高折桂方年少，心苦为文命未通。闻说东堂今有待，飞鸣何处及春风。
闻王仲周所居牡丹花发，因戏赠:闻说庭花发暮春，长安才子看须频。花开花落无人见，借问何人是主人。
秋日经潼关感寓:昔年曾逐汉征东，三授兵符百战中。力保山河嗟下世，秋风牢落故营空。
怀伊川赋:龙门南岳尽伊原，草树人烟目所存。正是北州梨枣熟，梦魂秋日到郊园。
九日登高怀邵二:簪茱泛菊俯平阡，饮过三杯却惘然。十岁此辰同醉友，登高各处已三年。
享太庙乐章:於穆时文，受天明命。允恭玄默，化成理定。出震嗣德，应乾传圣。猗欤缉熙，千亿流庆。
享太庙乐章:开邸除暴，时迈勋尊。三元告命，四极骏奔。金枝翠叶，辉烛瑶琨。象德亿载，贻庆汤孙。
题梓州牛头寺:一出西城第二桥，两边山木晚萧萧。井花净洗行人耳，留听溪声入夜潮。
奉陪武相公西亭夜宴陆郎中:宾阁玳筵开，通宵递玉杯。尘随歌扇起，雪逐舞衣回。剪烛清光发，添香暖气来。令君敦宿好，更为一裴回。
奉陪武相公西亭夜宴陆郎中:仙郎膺上才，夜宴接三台。烛引银河转，花连锦帐开。静看歌扇举，不觉舞腰回。寥落东方曙，无辞尽玉杯。
奉陪武相公西亭夜宴陆郎中:华堂良宴开，星使自天来。舞转朱丝逐，歌余素扇回。水光凌曲槛，夜色霭高台。不在宾阶末，何由接上台。
和武相公闻莺:华馆沈沈曙境清，伯劳初啭月微明。不知台座宵吟久，犹向花窗惊梦声。
月映清淮流:遥夜淮弥净，浮空月正明。虚无含气白，凝澹映波清。见底深还浅，居高缺复盈。处柔知坎德，持洁表阴精。利物功难并，和光道已成。安流方利涉，应鉴此时情。
圆灵水镜:浮光上东洛，杨彩满圆灵。明灭沦江水，盈虚逐砌蓂。不分沙岸白，偏照海山清。练色临窗牖，蟾光霭户庭。成轮疑璧影，初魄类弓形。远近凝清质，娟娟出众星。
圆灵水镜:凤池开月镜，清莹写寥天。影散微波上，光含片玉悬。菱花凝泛滟，桂树映清鲜。乐广披云日，山涛卷雾年。濯缨何处去，鉴物自堪妍。回首看云液，蟾蜍势正圆。
景风扇物:何处青蘋末，呈祥起远空。晓来摇草树，轻度净尘蒙。水上微波动，林前媚景通。寥天鸣万籁，兰径长幽丛。渐飏抟扶势，应从橐籥功。开襟若有日，愿睹大王风。
剑化为龙:古剑诚难屈，精明有所从。沉埋方出狱，合会却成龙。牛斗光初歇，蜿蜒气渐浓。云涛透百丈，水府跃千重。拖尾迷莲锷，张鳞露锦容。至今沙岸下，谁得睹玄踪。
长安道:朱门映绿杨，双阙抵通庄。玉珮声逾远，红尘犹自香。
句:台笠冒山雨，渚田耕荇花。
试中和节诏赐公卿尺诗:淑节韶光媚，皇明宠赐崇。具寮颁玉尺，成器幸良工。岂止寻常用，将传度量同。人何不取利，物亦赖其功。紫翰宣殊造，丹诚厉匪躬。奉之无失坠，恩泽自天中。
享惠昭太子庙乐章登歌:因心克孝，位震遗芬。宾天道茂，轸怀气分。发祇乃祀，咳叹如闻。二歌斯升，以咏德薰。
奉和圣制九月十八日赐百寮追赏因书所怀:锡宴朝野洽，追欢尧舜情。秋堂丝管动，水榭烟霞生。黄花媚新霁，碧树含馀清。同和六律应，交泰万宇平。春藻下中天，湛恩阐文明。小臣谅何以，亦此摽华缨。
奉和圣制重阳日即事六韵:嘉节在阳数，至欢朝野同。恩随千钟洽，庆属五稼丰。时菊洗露华，秋池涵霁空。金丝响仙乐，剑舄罗宗公。天道光下济，睿词敷大中。多惭击壤曲，何以答尧聪。
赠文敬太子庙时享退文舞迎武舞乐章:干旄羽籥相亏蔽，一进一退殊行缀。昔献三雍盛礼容，今陈六佾崇仪制。
病中苦热:三伏鼓洪炉，支离一病夫。倦眠身似火，渴歠汗如珠。悸乏心难定，沉烦气欲无。何时洒微雨，因与好风俱。
竹径偶然作:退朝此休沐，闭户无尘氛。杖策入幽径，清风随此君。琴觞恣偃傲，兰蕙相氛氲。幽赏方自适，林西烟景曛。
书绅诗:和静有真质，斯人称最灵。感物惑天性，触里纷多名。祸机生隐微，智者鉴未形。败礼因近习，哲人自居贞。当令念虑端，鄙嫚不能萌。苟非不逾矩，焉得遂性情。谨之在事初，动用各有程。千里起步武，彗云自纤茎。心源一流放，骇浪奔长鲸。渊木苟端深，枝流则贞清。和理通性术，悠久方昭明。先师留中庸，可以导此生。
与道者同守庚申:洞真善救世，守夜看仙经。俾我外持内，当兹申配庚。斋心已恬愉，澡身自澄明。沉沉帘帏下，霭霭灯烛清。四支动有息，一室虚白生。收视忘趋舍，叩齿集神灵。伊予嗜欲寡，居常痾恙轻。三尸既伏窜，九藏乃和平。无令耳目胜，则使性命倾。窅然深夜中，若与元气并。释宗称定慧，儒师著诚明。派分示三教，理诣无二名。吉祥能止止，委顺则生生。视履苟无咎，天祐期永贞。应物智不劳，虚中理自冥。岂资金丹术，即此驻颓龄。
知非:名教自可乐，搢绅贵行道。何必学狂歌，深山对丰草。
诫言:言之或未行，前哲所不取。方寸虽浩然，因之三缄口。
奉和新卜城南郊居得与卫右丞邻舍，因赋诗寄赠:上宰坐论道，郊居仍里仁。七符既昭晰，万象随陶钧。旭旦下玉墀，鸣驺拂车茵。轩窗退残暑，风物迎萧辰。山泽蜃雨出，林塘鱼鸟驯。岂同求羊径，共是羲皇人。石君五曹重，左户三壤均。居止烟火接，逢迎鸡黍频。大方本无隅，盛德必有邻。千年郢曲后，复此闻阳春。
奉和度支李侍郎早朝:夙驾趋北阙，晓星启东方。鸣驺分骑吏，列烛散康庄。照灼华簪并，逶迤绮陌长。腰金初辨色，喷玉自生光。献替均三壤，贞明集百祥。下才叨接武，空此愧文昌。
奉和刘侍郎司徒奉诏伐叛书情呈宰相:玉帐元侯重，黄枢上宰雄。缘情词律外，宣力庙谋中。震耀恭天讨，严凝助岁功。行看画麟阁，凛凛有英风。
奉和李给事省中书情寄刘苗崔三曹长因呈许陈二阁老:常寮几处伏明光，新诏联翩夕拜郎。五夜漏清天欲曙，万年枝暖日初长。分曹列侍登文石，促膝闲谣接羽觞。共说汉朝荣上赏，岂令三友滞冯唐。
奉和太府韦卿阁老左藏库中假山之作:春山仙掌百花开，九棘腰金有上才。忽向庭中摹峻极，如从洞里见昭回。小松已负干霄状，片石皆疑缩地来。都内今朝似方外，仍传丽曲寄云台。
戏和三韵:墨翟突不黔，范丹甑生尘。君今复劳歌，鹤发吹湿薪。前诏许真秩，何如巾软轮。
和李大夫西山祈雨，因感张曲江故事十韵:亚相冠貂蝉，分忧统十联。火星当永日，云汉倬炎天。斋祷期灵贶，精诚契昔贤。中宵出驺驭，清夜旅牲牷。触日看初起，随车应物先。雷音生绝巘，雨足晦平阡。潇洒四冥合，空濛万顷连。歌谣喧泽国，稼穑遍原田。故事三台盛，新文七义全。作霖应自此，天下待丰年。
李韶州著书常论释氏之理贵州有能公遗迹诗以问之:常日区中暇，时闻象外言。曹溪有宗旨，一为勘心源。
马上赠虚公:马足早尘深，飘缨又满襟。吾师有甘露，为洗此时心。
郴州换印缄遣之际率成三韵，因寄李二兄员外使君:缄题桂阳印，持寄朗陵兄。刺举官犹屈，风谣政已成。行看换龟纽，奏最谒承明。
戏赠天竺灵隐二寺寺主:石路泉流两寺分，寻常钟磬隔山闻。山僧半在中峰住，共占青峦与白云。
戏赠表兄崔秀才:何事年年恋隐沦，成名须遣及青春。明时早献甘泉去，若待公车却误人。
献岁送李十兄赴黔中酒后绝句:一樽岁酒且留欢，三峡黔江去路难。志士感恩无远近，异时应戴惠文冠。
九华观宴饯崔十七叔判官赴义武幕兼呈书记萧校书:炎光三伏昼，洞府宜幽步。宿雨润芝田，鲜风摇桂树。阴阴台殿敞，靡靡轩车驻。晚酌临水清，晨装出关路。偏荣本郡辟，倍感元臣遇。记室有门人，因君达书素。
埇桥达奚四、于十九、陈大三侍御夜宴叙各赋二韵:满树铁冠琼树枝，樽前烛下心相知。明朝又与白云远，自古河梁多别离。
扬州与丁山人别:将军易道令威仙，华发清谈得此贤。惆怅今朝广陵别，辽东后会复何年。
送台州崔录事:不嫌临海远，微禄代躬耕。古郡纪纲职，扁舟山水程。诗因琪树丽，心与瀑泉清。盛府知音在，何时荐政成。
送上虞丞:越郡佳山水，菁江接上虞。计程航一苇，试吏佐双凫。云壑窥仙籍，风谣验地图。因寻黄绢字，为我吊曹盱。
送崔端公郎君入京觐省:已见风姿美，仍闻艺业勤。清秋上国路，白皙少年人。带月轻帆疾，迎霜彩服新。过庭若有问，一为说漳滨。
送韩孝廉侍从赴举:贡士去翩翩，如君最少年。彩衣行不废，儒服代相传。晓月经淮路，繁阴过楚天。清谈遇知己，应访孝廉船。
送陆拾遗祗召赴行在:鹓鹭承新命，翻飞入汉庭。歌诗能合雅，献纳每论经。月晓蜀江迥，猿啼楚树青。幸因焚草暇，书札访沈冥。
送湖南李侍御赴本使赋采菱亭诗:旧俗采菱处，津亭风景和。沅江收暮霭，楚女发清歌。曲岸萦湘叶，荒阶上白波。兰桡向莲府，一为枉帆过。
杂言同用离骚体送张评事襄阳觐省:黯离堂兮日晚，俨壶觞兮送远。远水霁兮微明，杜蘅秀兮白芷生。波泫泫兮烟幂幂，凝暮色于空碧。纷离念兮随君，溯九江兮经七泽。君之去兮不可留，五彩裳兮木兰舟。
酬冯监拜昭陵回途中遇雨见示:之子共乘轺，清秋拜上霄。曙霞迎夙驾，零雨湿回镳。甘谷行初尽，轩台去渐遥。望中犹可辨，耘鸟下山椒。
朔旦冬至摄职南郊，因书即事:大明南至庆天正，朔旦圆丘乐七成。文轨尽同尧历象，斋祠忝备汉公卿。星辰列位祥光满，金石交音晓奏清。更有观台称贺处，黄云捧日瑞升平。
奉和张监阁老过八陵院题赠杜卿崔员外:崇饰山园孝理深，万方同感圣人心。已闻东阁招从事，每向西垣奉德音。公府从容谈婉婉，宾阶清切景沈沈。与君跬步如同舍，终日相期此盍簪。
夏至日作:璿枢无停运，四序相错行。寄言赫曦景，今日一阴生。
晓发武阳馆即事书情:清晨策羸车，嘲唽闻村鸡。行将骑吏亲，日与情爱暌。东风变林樾，南亩事耕犁。青菰冒白水，方塘接广畦。杂英被长坂，野草蔓幽蹊。泻卤成沃壤，枯株发柔荑。芳树莺命雏，深林麏引麑。杳杳途未极，团团日已西。哲士务缨弁，鄙夫恋蓬藜。终当税尘驾，盥濯依春溪。
敷水驿:空见水名敷，秦楼昔事无。临风驻征骑，聊复捋髭须。
朝元阁:缭垣复道上层霄，十月离宫万国朝。胡马忽来清跸去，空馀台殿照山椒。
石瓮寺:石瓮灵泉胜宝井，汲人回挂青丝绠。厨烟半逐白云飞，当昼老僧来灌顶。
晓:晓风摇五两，残月映石壁。稍稍曙光开，片帆在空碧。
奉和史馆张阁老以许陈二阁长…南北省会于左掖因而有咏:伯仲尽时贤，平舆与颍川。桂枝尝遍折，棣萼更相鲜。丹地晨趋并，黄扉夕拜联。岂如分侍从，来就凤池边。
过隐者湖上所居:蜗舍映平湖，皤然一鲁儒。唯将酒作圣，不厌谷名愚。兵法窥黄石，天官辨白榆。行看软轮起，未可号潜夫。
徐孺亭马上口号:湖上荒亭临水开，龟文篆字积莓苔。曲江北海今何处，尽逐东流去不回。
成南阳墓:枯荄没古基，驳藓蔽丰碑。向晚微风起，如闻坐啸时。
昭德皇后挽歌词:淮水源流远，涂山礼命升。往年求故剑，今夕祔初陵。鸾镜金波涩，翚衣玉彩凝。千年子孙庆，孝理在蒸蒸。
赠梁国惠康公主挽歌词二首:外馆嫔仪贵，中参睿渥深。初笄横白玉，盛服镂黄金。风度箫声远，河低婺彩沈。夜台留册谥，凄怆即徽音。杳霭异湘川，飘飖驾紫烟。凤楼人已去，鸾镜月空悬。雾湿汤沐地，霜凝脂粉田。音容无处所，应在玉皇前。
故司徒兼侍中赠太傅北平王挽词:授律勋庸盛，居中鼎鼐和。佐时调四气，尽力净三河。忽访天京兆，空传汉伏波。今朝麟阁上，偏轸圣情多。
星名诗:虚怀何所欲，岁晏聊懒逸。云翼谢翩翻，松心保贞实。风秋景气爽，叶落井径出。陶然美酒酣，所谓幽人吉。自当轻尺璧，岂复扫一室。安用簪进贤，少微斯可必。
药名诗:七泽兰芳千里春，潇湘花落石磷磷。有时浪白微风起，坐钓藤阴不见人。
州名诗寄道士:金兰同道义，琼简复芝田。平楚白云合，幽崖丹桂连。松峰明爱景，石窦纳新泉。冀永南山寿，欢随万福延。
三妇诗:大妇刺绣文，中妇缝罗裙。小妇无所作，娇歌遏行云。丈人且安坐，金炉香正薰。
大言:华嵩为佩河为带，南交北朔跬步内。搏鹏作腊巨鳌鲙，伸舒轶出元气外。
小言:醯鸡伺晨驾蚊翼，毫端棘刺分畛域。蛛丝结构聊荫息，蚁垤崔嵬不可陟。
古乐府:风光澹荡百花吐，楼上朝朝学歌舞。身年二八婿侍中，幼妹承恩兄尚主。绿窗珠箔绣鸳鸯，侍婢先焚百和香。莺啼日出不知曙，寂寂罗帏春梦长。
黄檗馆:驱车振楫越山川，候晓通宵冒烟雨。青枫浦上魂已销，黄檗馆前心自苦。
端午日礼部宿斋有衣服彩结之贶以诗还答:良辰当五日，偕老祝千年。彩缕同心丽，轻裾映体鲜。寂寥斋画省，款曲擘香笺。更想传觞处，孙孩遍目前。
七夕见与诸孙题乞巧文:外孙争乞巧，内子共题文。隐映花奁对，参差绮席分。鹊桥临片月，河鼓掩轻云。羡此婴儿辈，吹呼彻曙闻。
朝回阅乐寄绝句:子城风暖百花初，楼上龟兹引导车。曲罢卿卿理驺驭，细君相望意何如。
中书送敕赐斋馔戏酬:常日每齐眉，今朝共解颐。遥知大官膳，应与众雏嬉。
题邵端公林亭:春光何处好，柱史有林塘。莺啭风初暖，花开日欲长。凿池通野水，扫径阅新芳。更置盈尊酒，时时醉楚狂。
宿严陵:身羁从事驱征传，江入新安泛暮涛。今夜子陵滩下泊，自惭相去九牛毛。
题云师山房:云公兰若深山里，月明松殿微风起。试问空门清净心，莲花不著秋潭水。
栖霞寺云居室:一径萦纡至此穷，山僧盥漱白云中。闲吟定后更何事，石上松枝常有风。
礼部权侍郎阁老史馆张秘监阁老有离合酬赠…聊继此章:脉脉羡佳期，月夜吟丽词。谏垣则随步，东观方承顾。林雪消艳阳，简册漏华光。坐更芝兰室，千载各芬芳。节苦文俱盛，即时人并命。翩翻紫霄中，羽翮相辉映。
享文恭太子庙乐章:觞牢具品，管弦有节。祝道寅恭，神仪昭晰。桐珪早贵，象辂追设。磬达乐成，降歆丰洁。
元日和布泽:至德生成泰，咸欢照育恩。流辉沾万物，布泽在三元。北阙祥云迥，东方嘉气繁。青阳初应律，苍玉正临轩。恩洽因时令，风和比化原。自惭同草木，无以答乾坤。
享太庙乐章:肃肃清庙，登显至德。泽周八荒，兵定四极。生物咸遂，群盗灭息。明圣钦承，子孙千亿。
还别业寻龙华山寺广宣上人:十里惟闻松桂风，江山忽转见龙宫。正与休师方话旧，风烟几度入楼中。
和段相公登武担寺西台:开阁锦城中，馀闲访梵宫。九层连昼景，万象写秋空。天半将身到，江长与海通。提携出尘土，曾是穆清风。
和段相公登武担寺西台:松径引清风，登台古寺中。江平沙岸白，日下锦川红。疏树山根净，深云鸟迹穷。自惭陪末席，便与九霄通。
永宁小园即事:萧条梧竹下，秋物映园庐。宿雨方然桂，朝饥更摘蔬。阴苔生白石，时菊覆清渠。陈力当何事，忘言愧道书。
山阁闻笛:临风玉管吹参差，山坞春深日又迟。李白桃红满城郭，马融闲卧望京师。
故萧尚书瘿柏斋前玉蕊树，与王起居吏部孟员外同赏:柏寝闭何时，瑶华自满枝。天清凝积素，风暖动芬丝。留步苍苔暗，停觞白日迟。因吟茂陵草，幽赏待妍词。
和武相早朝中书候传点书怀奉呈:殿省秘清晓，夔龙升紫微。星辰拱帝座，剑履翊天机。耿耿金波缺，沉沉玉漏稀。彩笺蹲鸷兽，画扇列名翚。志业丹青重，恩华雨露霏。三台昭建极，一德庆垂衣。昌运瞻文教，雄图本武威。殊勋如带远，佳气似烟非。抗节衷无隐，同心尚弼违。良哉致君日，维岳有光辉。
和萧侍御监祭白帝城西村寺斋沐览镜…吏部孟员外并见赠:晚沐金仙宇，迎秋白帝祠。轩裳烦吏职，风物动心期。清镜开尘匣，华簪指发丝。南宫有高步，岁晏岂磷缁。
送张郎中副使自南省赴凤翔府幕:仙郎佐氏谋，廷议宠元侯。城郭须来贡，河隍亦顺流。亚夫高垒静，充国大田秋。当奋燕然笔，铭功向陇头。
乾元初，严黄门自京兆少尹贬牧巴郡…十四韵刻于石壁:石座双峰古，云泉九曲深。寂寥疏凿意，芜没岁时侵。绕席流还壅，浮杯咽复沉。追怀王谢侣，更似会稽岑。谁谓天池翼，相期宅畔吟。光辉轻尺璧，然诺重黄金。几醉东山妓，长悬北阙心。蕙兰留杂佩，桃李想华簪。闭阁余何事，鸣驺亦屡寻。轩裳遵往辙，风景憩中林。横吹多凄调，安歌送好音。初筵方侧弁，故老忽沾襟。盛世当弘济，平生谅所钦。无能愧陈力，惆怅拂瑶琴。
南池荷花:蝉噪城沟水，芙蓉忽已繁。红花迷越艳，芳意过湘沅。湛露宜清暑，披香正满轩。朝朝只自赏，秾李亦何言。
城隍庙赛雨二首:零雨慰斯人，斋心荐绿蘋。山风箫鼓响，如祭敬亭神。积润通千里，推诚尊一卮。回飙经画壁，忽似偃云旗。
上元日紫极宫门观州民然灯张乐:山郭通衢隘，瑶坛紫府深。灯花助春意，舞绶织欢心。闲似淮阳卧，恭闻乐职吟。唯将圣明化，聊以达飞沉。
西郊兰若:云天宜北户，塔庙似西方。林下僧无事，江清日复长。石泉盈掬冷，山实满枝香。寂寞传心印，玄言亦已忘。
斋中有兽皮茵偶成咏:逸才岂凡兽，服猛愚人得。山泽生异姿，蒙戎蔚佳色。青毡持与藉，重锦裁为饰。卧阁幸相宜，温然承宴息。
南馆林塘:郡阁山斜对，风烟隔短墙。清池如写月，珍树尽凌霜。行乐知无闷，加餐颇自强。心期空岁晚，鱼意久相忘。
腊夜对酒:琥珀杯中物，琼枝席上人。乐声方助醉，烛影已含春。自顾行将老，何辞坐达晨。传觞称厚德，不问吐车茵。
池上构小山咏怀:玉立出岩石，风清曲□□。偶成聊近意，静对想凝神。牛渚中流月，兰亭上道春。古来心可见，寂寞为斯人。
彭州萧使君出妓夜宴见送:玉颜红烛忽惊春，微步凌波暗拂尘。自是当歌敛眉黛，不因惆怅为行人。
都城从事萧员外寄海梨花诗，尽绮丽至惠然远及:珠履行台拥附蝉，外郎高步似神仙。陈词今见唐风盛，从事遥瞻卫国贤。掷地好词凌彩笔，浣花春水腻鱼笺。东山芳意须同赏，子看囊盛几日传。
寄裴校书:登高何处见琼枝，白露黄花自绕篱。惟有楼中好山色，稻畦残水入秋池。
端午日伏蒙内侍赐晨服:彩缕纤仍丽，凌风卷复开。方应五日至，应自九天来。在笥清光发，当轩暑气回。遥知及时节，刀尺火云催。
秋日题陈宗儒圃亭，凄然感旧:曾随何水部，待月东亭宿。今日重凭栏，清风空在竹。前山依旧碧，闲草经秋绿。时物方宛然，蛛丝一何速。
和郑少师相公题慈恩寺禅院:旧寺长桐孙，朝天是圣恩。谢公诗更老，萧傅道方尊。白法知深得，苍生要重论。若为将此望，心地向空门。
酬令狐员外直夜书怀见寄:花枝暖欲舒，粉署夜方初。世职推传盛，春刑是减余。芸香能护字，铅椠善呈书。此地从头白，经年望雉车。
与李文仲秀才同赋泛酒花诗:若道春无赖，飞花合逐风。巧知人意里，解入酒杯中。香湿胜含露，光摇似泛空。请君回首看，几片舞芳丛。
池上竹:一丛婵娟色，四面清冷波。气润晚烟重，光闲秋露多。翠筠入疏柳，清影拂圆荷。岁晏琅玕实，心期有凤过。
早朝:钟声清禁才应彻，漏报仙闱俨已开。双阙薄烟笼菡萏，九成初日照蓬莱。朝时但向丹墀拜，仗下方从碧殿回。圣道逍遥更何事，愿将巴曲赞康哉。
送裴中丞出使:一清淮甸假朝纲，金印初迎细柳黄。辞阙天威和雨露，出关春色避风霜。龙韬何必陈三略，虎旅由来肃万方。宣谕生灵真重任，回轩应问石渠郎。
奉和裴相公:竹寺题名一半空，衰荣三十七人中。在生本要求知己，垂老应怜值相公。敢望燮和回旧律，任应时节到春风。若为问得苍苍意，造化无言自是功。
张郎中段员外初直翰林报寄长句:秋空如练瑞云明，天上人间莫问程。丹凤词头供二妙，金銮殿角直三清。方瞻北极临星月，犹向南班滞姓名。启沃朝朝深禁里，香炉烟外是公卿。
和元员外题升平里新斋:自知休沐诸幽胜，遂肯高斋枕广衢。旧地已开新玉圃，春山仍展绿云图。心源邀得闲诗证，肺气宜将慢酒扶。此外唯应任真宰，同尘敢是道门枢。
邵州陪王郎中宴:西塞无尘多玉筵，貔貅鸳鹭俨相连。红茵照水开樽俎，翠幕当云发管弦。歌态晓临团扇静，舞容春映薄衫妍。鲁儒纵使他时有，不似欢娱及少年。
送杜郎中使君赴虔州:迢递南康路，清辉得使君。虎符秋领俗，鹓署早辞群。地远仍连戍，城严本带军。傍江低槛月，当岭满窗云。境胜闾阎间，天清水陆分。和诗将惠政，颂述九衢闻。
衔鱼翠鸟:有意莲叶间，瞥然下高树。擘破得全鱼，一点翠光去。
赋得灞岸柳留辞郑员外:杨柳含烟灞岸春，年年攀折为行人。好风倘借低枝便，莫遣青丝扫路尘。
卢龙塞行送韦掌记二首:雨雪纷纷黑水外，行人共指卢龙塞。万里飞沙压鼓鼙，三军杀气凝旌旆。陈琳书记本翩翩，料敌能兵夺酒泉。圣主好文兼好武，封侯莫比汉皇年。
题五老峰下费君书院:解向花间栽碧松，门前不负老人峰。已将心事随身隐，认得溪云第几重。
石水词二首:银罂深锁贮清光，无限来人不得尝。知共金丹争气力，一杯全胜五云浆。山叟和云劚翠屏，煎时分日检仙经。天人持此扶衰病，胜得瑶池水一瓶。
宫燕词:毛衣似锦语如弦，日暖争高绮陌天。几处野花留不得，双双飞向御炉前。
听李凭弹箜篌二首:听奏繁弦玉殿清，风传曲度禁林明。君王听乐梨园暖，翻到云门第几声。花咽娇莺玉漱泉，名高半在御筵前。汉王欲助人间乐，从遣新声坠九天。
观妓人入道二首:荀令歌钟北里亭，翠娥红粉敞云屏。舞衣施尽馀香在，今日花前学诵经。碧玉芳年事冠军，清歌空得隔花闻。春来削发芙蓉寺，蝉鬓临风堕绿云。
方城驿逢孟侍御:走马温汤直隼飞，相逢矍铄理征衣。军中得力儿男事，入驿从容见落晖。
酬令狐舍人:晓禁苍苍换直还，暂低鸾翼向人间。亦知受业公门事，数仞丘墙不见山。
和令狐郎中:题诗一代占清机，秉笔三年直紫微。自禀道情龆龀异，不同蘧玉学知非。
春日题龙门香山寺:众香天上梵王宫，钟磬寥寥半碧空。清景乍开松岭月，乱流长响石楼风。山河杳映春云外，城阙参差晓树中。欲尽出寻那可得，三千世界本无穷。
胡二十拜户部兼判度支:清机果被公材挠，雄拜知承圣主恩。庙略已调天府实，国征方觉地官尊。徒言玉节将分阃，定是沙堤欲到门。为爱山前新卜第，不妨风月事琴樽。
元日呈李逢吉舍人:华夷文物贺新年，霜仗遥排凤阙前。一片彩霞迎曙日，万条红烛动春天。称觞山色和元气，端冕炉香叠瑞烟。共说正初当圣泽，试过西掖问群贤。
句:三刀梦益州，一箭取辽城。伊陟无闻祖，韦贤不到孙。
和寄窦七中丞:仙吏秦峨别，新诗鄂渚来。才推今北斗，职赋旧三台。雕镂心偏许，缄封手自开。何年相赠答，却得到中台。
南宫夜直宿见李给事封题其所下制敕知奏直…以诗寄:番直同遥夜，严扃限几重。青编书白雀，黄纸降苍龙。北极丝纶句，东垣翰墨踪。尚垂玄露点，犹湿紫泥封。炫眼凝仙烛，驰心袅禁钟。定应形梦寐，暂似接音容。玉树春枝动，金樽腊酿醲。在朝君最旧，休浣许过从。
将赴洛下，旅次汉南，献上相公二十兄言怀八韵:台室名曾继，旌门节暂过。欢情老去少，苦事别离多。便为开樽俎，应怜出网罗。百忧今已失，一醉孰知他。帝德千年日，君恩万里波。许随黄绮辈，闲唱紫芝歌。龙衮期重补，梅羹伫再和。嵩丘来携手，君子意如何。
圣明乐:海浪恬月徼，边尘静异山。从今万里外，不复锁萧关。
宫中乐五首:楚塞金陵靖，巴山玉垒空。万方无一事，端拱大明宫。雪霁长杨苑，冰开太液池。宫中行乐日，天下盛明时。柳色烟相似，梨花雪不如。春风真有意，一一丽皇居。月上宫花静，烟含苑树深。银台门已闭，仙漏夜沉沉。九重青琐闼，百尺碧云楼。明月秋风起，珠帘上玉钩。
闺人赠远二首:君行登陇上，妾梦在闺中。玉箸千行落，银床一半空。绮席春眠觉，纱窗晓望迷。朦胧残梦里，犹自在辽西。
汉苑行:云霞五采浮天阙，梅柳千般夹御沟。不上黄花南北望，岂知春色满神州。
中元日赠张尊师:偶来人世值中元，不献玄都永日闲。寂寂焚香在仙观，知师遥礼玉京山。
寄礼部刘郎中:一别三年在上京，仙垣终日选群英。除书每下皆先看，唯有刘郎无姓名。
皇城中花园讥刘白赏春不及:五凤楼西花一园，低枝小树尽芳繁。洛阳才子何曾爱，下马贪趋广运门。
三月晦日会李员外座中频以老大不醉见讥因有此赠:三月唯残一日春，玉山倾倒白鸥驯。不辞便学山公醉，花下无人作主人。
赋山:山。耸峻，回环。沧海上，白云间。商老深寻，谢公远攀。古岩泉滴滴，幽谷鸟关关。树岛西连陇塞，猿声南彻荆蛮。世人只向簪裾老，芳草空余麋鹿闲。
夏日对雨:登楼逃盛夏，万象正埃尘。对面雷嗔树，当街雨趁人。檐疏蛛网重，地湿燕泥新。吟罢清风起，荷香满四邻。
窦七中丞见示初至夏口献元戎诗，辄戏和之:出佐青油幕，来吟白雪篇。须为九皋鹤，莫上五湖船。故态君应在，新诗我亦便。元侯看再入，好被暂流连。
奉酬中书相公至日圆丘摄事合于中书后阁宿斋…之作:翼亮登三命，谟猷本一心。致斋移秘府，祗事见冲襟。皓月当延阁，祥风自禁林。相庭方积玉，王度已如金。运偶唐虞盛，情同丙魏深。幽兰与白雪，何处寄庸音。
太原题厅壁:危事经非一，浮荣得是空。白头官舍里，今日又春风。
溪居:门径俯清溪，茅檐古木齐。红尘飘不到，时有水禽啼。
再送:顷来多谑浪，此夕任喧纷。故态犹应在，行期未要闻。
傍水闲行:闲馀何处觉身轻，暂脱朝衣傍水行。鸥鸟亦知人意静，故来相近不相惊。
琴操十首。越裳操:雨之施物以孳，我何意于彼为。自周之先，其艰其勤。以有疆宇，私我后人。我祖在上，四方在下。厥临孔威，敢戏以侮。孰荒于门，孰治于田。四海既均，越裳是臣。
琴操十首。拘幽操:目窈窈兮，其凝其盲；耳肃肃兮，听不闻声。朝不日出兮，夜不见月与星。有知无知兮，为死为生。呜呼，臣罪当诛兮，天王圣明。
马厌谷:马厌谷兮，士不厌糠籺；土被文绣兮，士无短褐。彼其得志兮，不我虞；一朝失志兮，其何如。已焉哉，嗟嗟乎鄙夫。
赠郑兵曹:尊酒相逢十载前，君为壮夫我少年。尊酒相逢十载后，我为壮夫君白首。我材与世不相当，戢鳞委翅无复望。当今贤俊皆周行，君何为乎亦遑遑。杯行到君莫停手，破除万事无过酒。
古意:太华峰头玉井莲，开花十丈藕如船。冷比雪霜甘比蜜，一片入口沈痾痊。我欲求之不惮远，青壁无路难夤缘。安得长梯上摘实，下种七泽根株连。
送石洪处士赴河阳幕得起字:长把种树书，人云避世士。忽骑将军马，自号报恩子。风云入壮怀，泉石别幽耳。钜鹿师欲老，常山险犹恃。岂惟彼相忧，固是吾徒耻。去去事方急，酒行可以起。
河南令舍池台:灌池才盈五七丈，筑台不过七八尺。欲将层级压篱落，未许波澜量斗石。规摹虽巧何足夸，景趣不远真可惜。长令人吏远趋走，已有蛙黾助狼藉。
山南郑相公樊员外酬答为诗…樊封以示愈依赋十四韵以献:梁维西南屏，山厉水刻屈。禀生肖剿刚，难谐在民物。荥公鼎轴老，烹斡力健倔。帝咨女予往，牙纛前岔坲。威风挟惠气，盖壤两劘拂。茫漫华黑间，指画变恍欻。诚既富而美，章汇霍炳蔚。日廷讲大训，龟判错衮黻。樊子坐宾署，演孔刮老佛。金舂撼玉应，厥臭剧蕙郁。遗我一言重，跽受惕斋慄。辞悭义卓阔，呀豁疚掊掘。如新去耵聍，雷霆逼飓风日。缀此岂为训，俚言绍庄屈。
奉和钱七兄曹长盆池所植:翻翻江浦荷，而今生在此。擢擢菰叶长，芳根复谁徙。露涵两鲜翠，风荡相磨倚。但取主人知，谁言盆盎是。
与张十八同效阮步兵一日复一夕:一日复一日，一朝复一朝。只见有不如，不见有所超。食作前日味，事作前日调。不知久不死，悯悯尚谁要。富贵自絷拘，贫贱亦煎焦。俯仰未得所，一世已解镳。譬如笼中鹤，六翮无所摇。譬如兔得蹄，安用东西跳。还看古人书，复举前人瓢。未知所穷竟，且作新诗谣。
题楚昭王庙:丘坟满目衣冠尽，城阙连云草树荒。犹有国人怀旧德，一间茅屋祭昭王。
郴州祈雨:乞雨女郎魂，炰羞洁且繁。庙开鼯鼠叫，神降越巫言。旱气期销荡，阴官想骏奔。行看五马入，萧飒已随轩。
题木居士二首:火透波穿不计春，根如头面干如身。偶然题作木居士，便有无穷求福人。为神讵比沟中断，遇赏还同爨下余。朽蠹不胜刀锯力，匠人虽巧欲何如。
别盈上人:山僧爱山出无期，俗士牵俗来何时。祝融峰下一回首，即是此生长别离。
闻梨花发赠刘师命:桃溪惆怅不能过，红艳纷纷落地多。闻道郭西千树雪，欲将君去醉如何。
入关咏马:岁老岂能充上驷，力微当自慎前程。不知何故翻骧首，牵过关门妄一鸣。
题张十一旅舍三咏。榴花:五月榴花照眼明，枝间时见子初成。可怜此地无车马，颠倒青苔落绛英。
题张十一旅舍三咏。蒲萄:新茎未遍半犹枯，高架支离倒复扶。若欲满盘堆马乳，莫辞添竹引龙须。
酬王二十舍人雪中见寄:三日柴门拥不开，阶平庭满白皑皑。今朝蹋作琼瑶迹，为有诗从凤沼来。
春雪:新年都未有芳华，二月初惊见草芽。白雪却嫌春色晚，故穿庭树作飞花。
盆池五首:老翁真个似童儿，汲水埋盆作小池。一夜青蛙鸣到晓，恰如方口钓鱼时。莫道盆池作不成，藕稍初种已齐生。从今有雨君须记，来听萧萧打叶声。瓦沼晨朝水自清，小虫无数不知名。忽然分散无踪影，惟有鱼儿作队行。泥盆浅小讵成池，夜半青蛙圣得知。一听暗来将伴侣，不烦鸣唤斗雄雌。池光天影共青青，拍岸才添水数瓶。且待夜深明月去，试看涵泳几多星。
奉和虢州刘给事使君三堂新题二十一咏。新亭:湖上新亭好，公来日出初。水文浮枕簟，瓦影荫龟鱼。
奉和虢州刘给事使君三堂新题二十一咏。月台:南馆城阴阔，东湖水气多。直须台上看，始奈月明何。
奉和虢州刘给事使君三堂新题二十一咏。渚亭:自有人知处，那无步往踪。莫教安四壁，面面看芙蓉。
奉和虢州刘给事使君三堂新题二十一咏。竹溪:蔼蔼溪流慢，梢梢岸筱长。穿沙碧竿净，落水紫苞香。
奉和虢州刘给事使君三堂新题二十一咏。花岛:蜂蝶去纷纷，香风隔岸闻。欲知花岛处，水上觅红云。
奉和虢州刘给事使君三堂新题二十一咏。柳溪:柳树谁人种，行行夹岸高。莫将条系缆，著处有蝉号。
奉和虢州刘给事使君三堂新题二十一咏。竹径:无尘从不扫，有鸟莫令弹。若要添风月，应除数百竿。
奉和虢州刘给事使君三堂新题二十一咏。荷池:风雨秋池上，高荷盖水繁。未谙鸣摵摵，那似卷翻翻。
奉和虢州刘给事使君三堂新题二十一咏。稻畦:罫布畦堪数，枝分水莫寻。鱼肥知已秀，鹤没觉初深。
奉和虢州刘给事使君三堂新题二十一咏。柳巷:柳巷还飞絮，春馀几许时。吏人休报事，公作送春诗。
奉和虢州刘给事使君三堂新题二十一咏。花源:源上花初发，公应日日来。丁宁红与紫，慎莫一时开。
奉和虢州刘给事使君三堂新题二十一咏。北楼:郡楼乘晓上，尽日不能回。晚色将秋至，长风送月来。
奉和虢州刘给事使君三堂新题二十一咏。镜潭:非铸复非熔，泓澄忽此逢。鱼虾不用避，只是照蛟龙。
奉和虢州刘给事使君三堂新题二十一咏。方桥:非阁复非船，可居兼可过。君欲问方桥，方桥如此作。
奉和虢州刘给事使君三堂新题二十一咏。梯桥:乍似上青冥，初疑蹑菡萏。自无飞仙骨，欲度何由敢。
和武相公早春闻莺:早晚飞来入锦城，谁人教解百般鸣。春风红树惊眠处，似妒歌童作艳声。
奉和裴相公东征途经女几山下作:旗穿晓日云霞杂，山倚秋空剑戟明。敢请相公平贼后，暂携诸吏上峥嵘。
次硖石:数日方离雪，今朝又出山。试凭高处望，隐约见潼关。
和李司勋过连昌宫:夹道疏槐出老根，高甍巨桷压山原。宫前遗老来相问，今是开元几叶孙。
桃林夜贺晋公:西来骑火照山红，夜宿桃林腊月中。手把命珪兼相印，一时重叠赏元功。
枯树:老树无枝叶，风霜不复侵。腹穿人可过，皮剥蚁还寻。寄托惟朝菌，依投绝暮禽。犹堪持改火，未肯但空心。
元日酬蔡州马十二尚书去年蔡州元日见寄之什:元日新诗已去年，蔡州遥寄荷相怜。今朝纵有谁人领，自是三峰不敢眠。
送郑尚书赴南海:番禺军府盛，欲说暂停杯。盖海旂幢出，连天观阁开。衙时龙户集，上日马人来。风静鶢鶋去，官廉蚌蛤回。货通师子国，乐奏武王台。事事皆殊异，无嫌屈大才。
将至韶州先寄张端公使君借图经:曲江山水闻来久，恐不知名访倍难。愿借图经将入界，每逢佳处便开看。
寄随州周员外:陆孟丘杨久作尘，同时存者更谁人。金丹别后知传得，乞取刀圭救病身。
早春呈水部张十八员外二首:天街小雨润如酥，草色遥看近却无。最是一年春好处，绝胜烟柳满皇都。莫道官忙身老大，即无年少逐春心。凭君先到江头看，柳色如今深未深。
镇州路上谨酬裴司空相公重见寄:衔命山东抚乱师，日驰三百自嫌迟。风霜满面无人识，何处如今更有诗。
和仆射相公朝回见寄:尽瘁年将久，公今始暂闲。事随忧共减，诗与酒俱还。放意机衡外，收身矢石间。秋台风日迥，正好看前山。
送陆歙州傪:我衣之华兮，我佩之光。陆君之去兮，谁与翱翔。敛此大惠兮，施于一州。今其去矣，胡不为留。我作此诗，歌于远道。无疾其驱，天子有诏。
昼月:玉碗不磨著泥土，青天孔出白石补。兔入臼藏蛙缩肚，桂树枯株女闭户。阴为阳羞固自古，嗟汝下民或敢侮，戏嘲盗视汝目瞽。
知音者诚希:知音者诚希，念子不能别。行行天未晓，携酒踏明月。
饮城南道边古墓上逢中丞过赠礼部卫员外少室张道士:偶上城南土骨堆，共倾春酒三五杯。为逢桃树相料理，不觉中丞喝道来。
赠译经僧:万里休言道路赊，有谁教汝度流沙。只今中国方多事，不用无端更乱华。
九月九日勤政楼下观百僚献寿:御气黄花节，临轩紫陌头。早阳生彩仗，霁色入仙楼。献寿皆鹓鹭，瞻天尽冕旒。菊樽过九日，凤历肇千秋。乐奏薰风起，杯酣瑞影收。年年歌舞度，此地庆皇休。
太平词:风俗今和厚，君王在穆清。行看采华曲，尽是泰阶平。
塞上曲二首:天骄远塞行，出鞘宝刀鸣。定是酬恩日，今朝觉命轻。塞虏常为敌，边风已报秋。平生多志气，箭底觅封侯。
陇上行:负羽到边州，鸣笳度陇头。云黄知塞近，草白见边秋。
汉苑行:二月春风遍柳条，九天仙乐奏云韶。蓬莱殿后花如锦，紫阁阶前雪未销。
献寿辞:宫殿参差列九重，祥云瑞气捧阶浓。微臣欲献唐尧寿，遥指南山对衮龙。
南至隔仗望含元殿香炉:千官望长至，万国拜含元。隔仗炉光出，浮霜烟气翻。飘飘萦内殿，漠漠澹前轩。圣日开如捧，卿云近欲浑。轮囷洒宫阙，萧索散乾坤。愿倚天风便，披香奉至尊。
赋得春风扇微和:时令忽已变，年光俄又春。高低惠风入，远近芳气新。靡靡才偃草，泠泠不动尘。温和乍扇物，煦妪偏感人。去出桂林漫，来过蕙圃频。晨辉正澹荡，披拂长相亲。
赋得春风扇微和:微风飘淑气，散漫及兹晨。习习何处至，熙熙与春亲。暧空看早辨，映日度逾频。高拂非烟杂，低垂众卉新。霁天轻有霭，绮陌尽无尘。还似登台意，元和欲煦人。
赋得风动万年枝:珍木罗前殿，乘春任好风。振柯方袅袅，舒叶乍濛濛。影动丹墀上，声传紫禁中。离披偏向日，凌乱半分空。轻拂祥烟散，低摇翠色同。长令占天眷，四气借全功。
赋得风动万年枝:琼树偏春早，光飞处处宜。晓浮三殿日，暗度万年枝。婀娜摇仙禁，缤翻映玉池。含芳烟乍合，拂砌影初移。为近韶阳煦，皆先众卉垂。成阴知可待，不与众芳随。
闰月定四时:玉律穷三纪，推为积闰期。月馀因妙算，岁遍自成时。乍觉年华改，翻怜物候迟。六旬知不惑，四气本无欺。月桂亏还正，阶蓂落复滋。从斯分历象，共仰定毫厘。
谢真人还旧山:麾盖从仙府，笙歌入旧山。水流丹灶缺，云起草堂关。白鹿行为卫，青鸾舞自闲。种松鳞未立，移石藓仍斑。望路烟霞外，回舆岩岫间。岂唯辽海鹤，空叹令威还。
赋得春风扇微和:暧暧当迟日，微微扇好风。吹摇新叶上，光动浅花中。澹荡凝清昼，氤氲暧碧空。稍看生绿水，已觉散芳丛。徙倚情偏适，裴回赏未穷。妍华不可状，竟夕气融融。
春园即事:水隔群物远，夜深风起频。霜中千树橘，月下五湖人。听鹤忽忘寝，见山如得邻。明年还到此，共看洞庭春。
经夫差庙:姑苏城畔千年木，刻作夫差庙里神。冠盖寂寥尘满室，不知箫鼓乐何人。
吴城览古:吴王旧国水烟空，香径无人兰叶红。春色似怜歌舞地，年年先发馆娃宫。
同韦中丞花下夜饮赠歌人:银烛煌煌半醉人，娇歌宛转动朱唇。繁花落尽春风里，绣被郎官不负春。
过栎阳山谿:众草穿沙芳色齐，蹋莎行草过春溪。闲云相引上山去，人到山头云却低。
从军行:海畔风吹冻泥裂，枯桐叶落枝梢折。横笛闻声不见人，红旗直上天山雪。
襄阳过孟浩然旧居:襄阳城郭春风起，汉水东流去不还。孟子死来江树老，烟霞犹在鹿门山。
句:稚子新能编笋笠，山妻旧解补荷衣。秋山隔岸清猿叫，湖水当门白鸟飞。
晨装行:村店月西出，山林鹎鵊声。旅灯彻夜席，束囊事晨征。寂寂人尚眠，悠悠天未明。岂无偃息心，所务前有程。
新都行:缥缈空中丝，蒙笼道傍树。翻兹叶间吹，惹破花上露。悠扬丝意去，苒蒻花枝住。何计脱缠绵，天长春日暮。
李评事公进示文集因赠之:风雅不坠地，五言始君先。希微嘉会章，杳冥河梁篇。理蔓语无枝，言一意则千。往来更后人，浇荡醨前源。倾筐实不收，朴樕华争繁。大教护微旨，哲人生令孙。高飙激颓波，坐使横流翻。昔日越重阻，侧聆沧海传。逮兹觌清扬，幸睹青琅编。泠泠中山醇，片片昆丘璠。一杯有余味，再览增光鲜。对宝人皆鉴，握鞶良自妍。吾其告先师，六义今还全。
徐十八晦落第:嘉谷不夏熟，大器当晚成。徐生异凡鸟，安得非时鸣。汲汲有所为，驱驱无本情。懿哉苍梧凤，终见排云征。
题华十二判官汝州宅内亭:高居胜景谁能有，佳意幽情共可欢。新柳绕门青翡翠，修篁浮径碧琅玕。步兵阮籍空除屏，彭泽陶潜谩挂冠。只在城隍也趋府，岂如吾子道斯安。
元日陪早朝:斗柄东回岁又新，邃旒南面挹来宾。和光仿佛楼台晓，休气氛氲天地春。仪籥不唯丹穴鸟，称觞半是越裳人。江皋腐草今何幸，亦与恒星拱北辰。
咏德上太原李尚书:那以公方郭细侯，并州非复旧并州。九重帝宅司丹地，十万兵枢拥碧油。锵玉半为趋閤吏，腰金皆是走庭流。王褒见德空知颂，身在三千最上头。
题第五司户侍御:曾称野鹤比群公，忽作长松向府中。骢马不骑人不识，泠然三尺别生风。
许州送张中丞出临颍镇:心诵阴符口不言，风驱千骑出辕门。孙吴去后无长策，谁敌留侯直下孙。
自南山却赴京师，石臼岭头即事寄严仆射:鸟企蛇盘地半天，下窥千仞到浮烟。因高回望沾恩处，认得梁州落日边。
韦晤宅听歌:服制虹霓鬓似云，萧郎屋里上清人。等闲逐酒倾杯乐，飞尽虹梁一夜尘。
永安寺照上人房:草席蒲团不扫尘，松闲石上似无人。群阴欲午钟声动，自煮溪蔬养幻身。
送张骠骑邠宁行营:宝马雕弓金仆姑，龙骧虎视出皇都。扬鞭莫怪轻胡虏，曾在渔阳敌万夫。
宿建溪中宵即事:一席眠还坐，蛙噪萤飞夜未央。僮仆舟人空寂寂，隔帘微月入中仓。
塞上行:闻说胡兵欲利秋，昨来投笔到营州。骁雄已许将军用，边塞无劳天子忧。
九日广陵登高怀邵二先辈:簪萸泛菊俯平阡，饮过三杯却惘然。十岁此辰同醉友，登高各处已三年。
晚泊漳州营头亭:回峰叠嶂绕庭隅，散点烟霞胜画图。日暮华轩卷长箔，太清云上对蓬壶。
除夜侍酒呈诸兄示舍弟:莫叹明朝又一春，相看堪共贵兹身。悠悠寰宇同今夜，膝下传杯有几人。
唐铙歌鼓吹曲十二篇。唐既受命李密自败…为兽之穷第二:兽之穷，奔大麓。天厚黄德，狙犷服。甲之櫜，弓弭矢箙。皇旅靖，敌逾蹙。自亡其徒，匪予戮。屈猛，虔栗栗。縻以尺组，啖以秩。黎之阳，土茫茫。富兵戎，盈仓箱。乏者德，莫能享。驱豺兕，授我疆。
唐铙歌鼓吹曲十二篇。突厥之大古夷狄莫强…铁山碎第八:铁山碎，大漠舒。二虏劲，连穹庐。背北海，专坤隅。岁来侵边。或傅于都。天子命元帅，奋其雄图。破定襄，降魁渠。穷竟窟宅，斥余吾。百蛮破胆，边氓苏。威武辉耀，明鬼区。利泽弥万祀，功不可逾。官臣拜手，惟帝之谟。
唐铙歌鼓吹曲十二篇。李靖灭高昌为高昌第十一:麹氏雄西北，别绝臣外区。既恃远且险，纵傲不我虞。烈烈王者师，熊螭以为徒。龙旂翻海浪，馹骑驰坤隅。贲育搏婴儿，一扫不复余。平沙际天极，但见黄云驱。臣靖执长缨，智勇伏囚拘。文皇南面坐，夷狄千群趋。咸称天子神，往古不得俱。献号天可汗，以覆我国都。兵戎不交害，各保性与躯。
杨尚书寄郴笔知是小生本样令更商榷使尽其功辄献长句:截玉铦锥作妙形，贮云含雾到南溟。尚书旧用裁天诏，内史新将写道经。曲艺岂能裨损益，微辞只欲播芳馨。桂阳卿月光辉遍，毫末应传顾兔灵。
南省转牒欲具江国图令尽通风俗故事:圣代提封尽海壖，狼荒犹得纪山川。华夷图上应初录，风土记中殊未传。椎髻老人难借问，黄茆深峒敢留连。南宫有意求遗俗，试检周书王会篇。
北还登汉阳北原题临川驿:驱车方向阙，回首一临川。多垒非余耻，无谋终自怜。乱松知野寺，馀雪记山田。惆怅樵渔事，今还又落然。
善谑驿和刘梦得酹淳于先生:水上鹄已去，亭中鸟又鸣。辞因使楚重，名为救齐成。荒垄遽千古，羽觞难再倾。刘伶今日意，异代是同声。
李西川荐琴石:远师驺忌鼓鸣琴，去和南风惬舜心。从此他山千古重，殷勤曾是奉徽音。
再上湘江:好在湘江水，今朝又上来。不知从此去，更遣几年回。
清水驿丛竹天水赵云余手种一十二茎:檐下疏篁十二茎，襄阳从事寄幽情。只应更使伶伦见，写尽雌雄双凤鸣。
桂州北望秦驿，手开竹径至钓矶，留待徐容州:幽径为谁开，美人城北来。王程倘馀暇，一上子陵台。
叠后:事业无成耻艺成，南宫起草旧连名。劝君火急添功用，趁取当时二妙声。
铜鱼使赴都寄亲友:行尽关山万里余，到时闾井是荒墟。附庸唯有铜鱼使，此后无因寄远书。
闻彻上人亡寄侍郎杨丈:东越高僧还姓汤，几时琼佩触鸣珰。空花一散不知处，谁采金英与侍郎。
柳州寄京中亲故:林邑山连瘴海秋，牂牁水向郡前流。劳君远问龙城地，正北三千到锦州。
种木槲花:上苑年年占物华，飘零今日在天涯。只因长作龙城守，剩种庭前木槲花。
构法华寺西亭:窜身楚南极，山水穷险艰。步登最高寺，萧散任疏顽。西垂下斗绝，欲似窥人寰。反如在幽谷，榛翳不可攀。命童恣披翦，葺宇横断山。割如判清浊，飘若升云间。远岫攒众顶，澄江抱清湾。夕照临轩堕，栖鸟当我还。菡萏溢嘉色，筼筜遗清斑。神舒屏羁锁，志适忘幽孱。弃逐久枯槁，迨今始开颜。赏心难久留，离念来相关。北望间亲爱，南瞻杂夷蛮。置之勿复道，且寄须臾闲。
郊居岁暮:屏居负山郭，岁暮惊离索。野迥樵唱来，庭空烧烬落。世纷因事远，心赏随年薄。默默谅何为，徒成今与昨。
从崔中丞过卢少尹郊居:寓居湘岸四无邻，世网难婴每自珍。莳药闲庭延国老，开樽虚室值贤人。泉回浅石依高柳，径转垂藤闲绿筠。闻道偏为五禽戏，出门鸥鸟更相亲。
戏题石门长老东轩:石门长老身如梦，旃檀成林手所种。坐来念念非昔人，万遍莲花为谁用。如今七十自忘机，贪爱都忘筋力微。莫向东轩春野望，花开日出雉皆飞。
种朮:守闲事服饵，采朮东山阿。东山幽且阻，疲苶烦经过。戒徒劚灵根，封植閟天和。违尔涧底石，彻我庭中莎。土膏滋玄液，松露坠繁柯。南东自成亩，缭绕纷相罗。晨步佳色媚，夜眠幽气多。离忧苟可怡，孰能知其他。爨竹茹芳叶，宁虑瘵与瘥。留连树蕙辞，婉娩采薇歌。悟拙甘自足，激清愧同波。单豹且理内，高门复如何。
巽公院五咏。净土堂:结习自无始，沦溺穷苦源。流形及兹世，始悟三空门。华堂开净域，图像焕且繁。清泠焚众香，微妙歌法言。稽首愧导师，超遥谢尘昏。
巽公院五咏。苦竹桥:危桥属幽径，缭绕穿疏林。迸箨分苦节，轻筠抱虚心。俯瞰涓涓流，仰聆萧萧吟。差池下烟日，嘲哳鸣山禽。谅无要津用，栖息有余阴。
闻籍田有感:天田不日降皇舆，留滞长沙岁又除。宣室无由问釐事，周南何处托成书。
龟背戏:长安新技出宫掖，喧喧初遍王侯宅。玉盘滴沥黄金钱，皎如文龟丽秋天。八方定位开神卦，六甲离离齐上下。投变转动玄机卑，星流霞破相参差。四分五裂势未已，出无入有谁能知。乍惊散漫无处所，须臾罗列已如故。徒言万事有盈虚，终朝一掷知胜负。修门象棋不复贵，魏宫妆奁世所弃。岂如瑞质耀奇文，愿持千岁寿吾君。庙堂巾笥非余慕，钱刀儿女徒纷纷。
渔翁:渔翁夜傍西岩宿，晓汲清湘燃楚竹。烟销日出不见人，欸乃一声山水绿。回看天际下中流，岩上无心云相逐。
饮酒:今夕少愉乐，起坐开清尊。举觞酹先酒，为我驱忧烦。须臾心自殊，顿觉天地暄。连山变幽晦，绿水函晏温。蔼蔼南郭门，树木一何繁。清阴可自庇，竟夕闻佳言。尽醉无复辞，偃卧有芳荪。彼哉晋楚富，此道未必存。
省试观庆云图诗:设色既成象，卿云示国都。九天开秘祉，百辟赞嘉谟。抱日依龙衮，非烟近御炉。高标连汗漫，迥望接虚无。裂素荣光发，舒华瑞色敷。恒将配尧德，垂庆代河图。
团扇歌:团扇复团扇，奉君清暑殿。秋风入庭树，从此不相见。上有乘鸾女，苍苍虫网遍。明年入怀袖，别是机中练。
顺阳歌:朝辞官军驿，前望顺阳路。野水啮荒坟，秋虫镂宫树。曾闻天宝末，胡马西南骛。城守鲁将军，拔城从此去。
度桂岭歌:桂阳岭，下下复高高。人稀鸟兽骇，地远草木豪。寄言迁金子，知余歌者劳。
华山歌:洪垆作高山，元气鼓其橐。俄然神功就，峻拔在寥廓。灵迹露指爪，杀气见棱角。凡木不敢生，神仙聿来托。天资帝王宅，以我为关钥。能令下国人，一见换神骨。高山固无限，如此方为岳。丈夫无特达，虽贵犹碌碌。
鶗鴂吟:朝阳有鸣凤，不闻千万祀。鶗鴂催众芳，晨间先入耳。秋风白露晞，从是尔啼时。如何上春日，唧唧满庭飞。
养鸷词:养鸷非玩形，所资击鲜力。少年昧其理，日日哺不息。探雏网黄口，旦暮有馀食。宁知下鞲时，翅重飞不得。毰毸止林表，狡兔自南北。饮啄既已盈，安能劳羽翼。
别友人后得书因以诗赠:前时送君去，挥手青门桥。路转不相见，犹闻马萧萧。今得出关书，行程日已遥。春还迟君至，共结芳兰苕。
昏镜词:昏镜非美金，漠然丧其晶。陋容多自欺，谓若他镜明。瑕疵既不见，妍态随意生。一日四五照，自言美倾城。饰带以纹绣，装匣以琼瑛。秦宫岂不重，非适乃为轻。
望衡山:东南倚盖卑，维岳资柱石。前当祝融居，上拂朱鸟翮。青冥结精气，磅礴宣地脉。还闻肤寸阴，能致弥天泽。
和令狐相公晚泛汉江书怀寄洋州崔侍郎阆州高舍人二曹长:雨过远山出，江澄暮霞生。因浮济川舟，遂作适野行。郊树映缇骑，水禽避红旌。田夫捐畚锸，织妇窥柴荆。古岸夏花发，遥林晚蝉清。沿洄方玩境，鼓角已登城。部内有良牧，望中寄深情。临觞念佳期，泛瑟动离声。寂寞一病士，夙昔接群英。多谢谪仙侣，几时还玉京。
春日寄杨八唐州二首:淮西春草长，淮水逶迤光。燕入新村落，人耕旧战场。可怜行春守，立马看斜桑。漠漠淮上春，莠苗生故垒。梨花方城路，荻笋萧陂水。高斋有谪仙，坐啸清风起。
海阳十咏。切云亭:迥破林烟出，俯窥石潭空。波摇杏梁日，松韵碧窗风。隔水生别岛，带桥如断虹。九疑南面事，尽入寸眸中。
海阳十咏。云英潭:芳幄覆云屏，石奁开碧镜。支流日飞洒，深处自疑莹。潜去不见迹，清音常满听。有时病朝酲，来此心神醒。
海阳十咏。蒙池:潆渟幽壁下，深净如无力。风起不成文，月来同一色。地灵草木瘦，人远烟霞逼。往往疑列仙，围棋在岩侧。
海阳十咏。棼丝瀑:飞流透嵌隙，喷洒如丝棼。含晕迎初旭，翻光破夕曛。馀波绕石去，碎响隔溪闻。却望琼沙际，逶迤见脉分。
百舌吟:晓星寥落春云低，初闻百舌间关啼。花树满空迷处所，摇动繁英坠红雨。笙簧百啭音韵多，黄鹂吞声燕无语。东方朝日迟迟升，迎风弄景如自矜。数声不尽又飞去，何许相逢绿杨路。绵蛮宛转似娱人，一心百舌何纷纷。酡颜侠少停歌听，坠珥妖姬和睡闻。可怜光景何时尽，谁能低回避鹰隼。廷尉张罗自不关，潘郎挟弹无情损。天生羽族尔何微，舌端万变乘春晖。南方朱鸟一朝见，索漠无言蒿下飞。
吐绶鸟词:越山有鸟翔寥廓，嗉中天绶光若若。越人偶见而奇之，因名吐绶江南知。四明天姥神仙地，朱鸟星精钟异气。赤玉雕成彪炳毛，红绡翦出玲珑翅。湖烟始开山日高，迎风吐绶盘花绦。临波似染琅琊草，映叶疑开阿母桃。花红草绿人间事，未若灵禽自然贵。鹤吐明珠暂报恩，鹊衔金印空为瑞。春和秋霁野花开，玩景寻芳处处来。翠幕雕笼非所慕，珠丸柘弹莫相猜。栖月啼烟凌缥缈，高林先见金霞晓。三山仙路寄遥情，刷羽扬翘欲上征。不学碧鸡依井络，愿随青鸟向层城。太液池中有黄鹄，怜君长向高枝宿。如何一借羊角风，来听箫韶九成曲。
泽宫诗:秩秩泽宫，有的维鹄。祁祁庶士，于以干禄。彼鹄斯微，若止若翔。千里之差，起于毫芒。我矢既直，我弓既良，依于高墉，因我不臧。高墉伊何，维器与时。视之以心，谁谓鹄微。
再赠乐天:一政政官轧轧，一年年老駸駸。身外名何足算，别来诗且同吟。
送河南皇甫少尹赴绛州:祖帐临周道，前旌指晋城。午桥群吏散，亥字老人迎。诗酒同行乐，别离方见情。从此洛阳社，吟咏属书生。
发华州留别张侍御:束简下延阁，买符驱短辕。同人惜分袂，结念醉芳樽。切切别弦急，萧萧征骑烦。临岐无限意，相视却忘言。
送赵中丞自司金郎转官参山南令狐仆射幕府:绿树满褒斜，西南蜀路赊。驿门临白草，县道入黄花。相府开油幕，门生逐绛纱。行看布政后，还从入京华。
经东都安国观九仙公主旧院作:仙院御沟东，今来事不同。门开青草日，楼闭绿杨风。将犬升天路，披云赴月宫。武皇曾驻跸，亲问主人翁。
观八阵图:轩皇传上略，蜀相运神机。水落龙蛇出，沙平鹅鹳飞。波涛无动势，鳞介避馀威。会有知兵者，临流指是非。
八月十五日夜玩月:天将今夜月，一遍洗寰瀛。暑退九霄净，秋澄万景清。星辰让光彩，风露发晶英。能变人间世，翛然是玉京。
门下相公荣加册命，天下同欢忝沐眷私，辄感申贺:册命出宸衷，官仪自古崇。特膺平土拜，光赞格天功。再佩扶阳印，常乘鲍氏骢。七贤遗老在，犹得咏清风。
和裴相公寄白侍郎求双鹤:皎皎华亭鹤，来随太守船。青云意长在，沧海别经年。留滞清洛苑，裴回明月天。何如凤池上，双舞入祥烟。
海门潮别浩初师:前日过萧寺，看师上讲筵。都上礼白足，施者散金钱。方便无非教，经行不废禅。还知习居士，发论侍弥天。
到郡未浃日登西楼见乐天题诗因即事以寄:湖上收宿雨，城中无昼尘。楼依新柳贵，池带乱苔青。云水正一望，簿书来绕身。烟波洞庭路，愧彼扁舟人。
酬令狐相公春日言怀见寄:前陪看花处，邻里近王昌。今想临戎地，旌旗出汶阳。营飞柳絮雪，门耀戟枝霜。东望清河水，心随艑上郎。
酬令狐相公季冬南郊宿斋见寄:坛下雪初霁，南城冻欲生。斋心祠上帝，高步领名卿。沐浴含芳泽，周旋听佩声。犹怜广平守，寂寞竟何成。
令狐相公见示题洋州崔侍郎宅双木瓜花顷…来什辄成和章:金牛蜀路远，玉树帝城春。荣耀生华馆，逢迎欠主人。帘前疑小雪，墙外丽行尘。来去皆回首，情深是德邻。
酬乐天闲卧见寄:散诞向阳眠，将闲敌地仙。诗情茶助爽，药力酒能宣。风碎竹间日，露明池底天。同年未同隐，缘欠买山钱。
将之官留辞裴令公留守:祖帐临伊水，前旌指渭河。风烟里数少，云雨别情多。重叠受恩久，邅回如命何。东山与东阁，终异再经过。
乐天池馆夏景方妍白莲初开彩舟空泊唯邀缁侣因以戏之:池馆今正好，主人何寂然。白莲方出水，碧树未鸣蝉。静室宵闻磬，斋厨晚绝烟。蕃僧如共载，应不是神仙。
秋晚病中乐天以诗见问力疾奉酬:耳虚多听远，展转晨鸡鸣。一室背灯卧，中宵扫叶声。兰芳经雨败，鹤病得秋轻。肯踏衡门草，唯应是友生。
牛相公林亭雨后偶成:飞雨过池阁，浮光生草树。新竹开粉奁，初莲爇香注。野花无时节，水鸟自来去。若问知境人，人间第一处。
和重题:林端落照尽，湖上远岚清。水榭芝兰室，仙舟鱼鸟情。人琴久寂寞，烟月若平生。一泛钓璜处，再吟锵玉声。
寻汪道士不遇:仙子东南秀，泠然善驭风。笙歌五云里，天地一壶中。受箓金华洞，焚香玉帝宫。我来君闭户，应是向崆峒。
送分司陈郎中只召直史馆重修三圣实录:蝉鸣官树引行车，言自成周赴玉除。远取南朝贵公子，重修东观帝王书。常时载笔窥金匮，暇日登楼到石渠。若问旧人刘子政，如今白首在南徐。
汉寿城春望:汉寿城边野草春，荒祠古墓对荆榛。田中牧竖烧刍狗，陌上行人看石麟。华表半空经霹雳，碑文才见满埃尘。不知何日东瀛变，此地还成要路津。
唐秀才赠端州紫石砚，以诗答之:端州石砚人间重，赠我因知正草玄。阙里庙堂空旧物，开方灶下岂天然。玉蜍吐水霞光静，彩翰摇风绛锦鲜。此日佣工记名姓，因君数到墨池前。
宣上人远寄和礼部王侍郎放榜后诗，因而继和:礼闱新榜动长安，九陌人人走马看。一日声名遍天下，满城桃李属春官。自吟白雪诠词赋，指示青云借羽翰。借问至公谁印可，支郎天眼定中观。
寄杨虢州与之旧姻:避地江湖知几春，今来本郡拥朱轮。阮郎无复里中旧，杨仆却为关外人。各系一官难命驾，每怀前好易沾巾。玉城山里多灵药，摆落功名且养神。
途次华州陪钱大夫登城北楼春望因睹李崔令狐…题此诗:城楼四望出风尘，见尽关西渭北春。百二山河雄上国，一双旌旆委名臣。壁中今日题诗处，天上同时草诏人。莫怪老郎呈滥吹，宦途虽别旧情亲。
和苏十郎中谢病闲居时严常侍萧给事…有二毛之作:清羸隐几望云空，左掖鸳鸾到室中。一卷素书消永日，数茎斑发对秋风。菱花照后容虽改，蓍草占来命已通。莫怪人人惊早白，缘君尚是黑头翁。
酬淮南廖参谋秋夕见过之作:扬州从事夜相寻，无限新诗月下吟。初服已惊玄发长，高情犹向碧云深。语馀时举一杯酒，坐久方闻四处砧。不逐繁华访闲散，知君摆落俗人心。
江陵严司空见示与成都武相公唱和，因命同作:南荆西蜀大行台，幕府旌门相对开。名重三司平水土，威雄八阵役风雷。彩云朝望青城起，锦浪秋经白帝来。不是郢中清唱发，谁当丞相掞天才。
庙庭偃松诗:势轧枝偏根已危，高情一见与扶持。忽从憔悴有生意，却为离披无俗姿。影入岩廊行乐处，韵含天籁宿斋时。谢公莫道东山去，待取阴成满凤池。
夔州窦员外使君见示悼妓诗顾余尝识之因命同作:前年曾见两鬟时，今日惊吟悼妓诗。凤管学成知有籍，龙媒欲换叹无期。空廊月照常行地，后院花开旧折枝。寂寞鱼山青草里，何人更立智琼祠。
赠日本僧智藏:浮杯万里过沧溟，遍礼名山适性灵。深夜降龙潭水黑，新秋放鹤野田青。身无彼我那怀土，心会真如不读经。为问中华学道者，几人雄猛得宁馨。
和宣武令狐相公郡斋对新竹:新竹翛翛韵晓风，隔窗依砌尚蒙笼。数间素壁初开后，一段清光入坐中。欹枕闲看知自适，含毫朗咏与谁同。此君若欲长相见，政事堂东有旧丛。
和乐天以镜换酒:把取菱花百炼镜，换他竹叶十旬杯。嚬眉厌老终难去，蘸甲须欢便到来。妍丑太分迷忌讳，松乔俱傲绝嫌猜。校量功力相千万，好去从空白玉台。
题集贤阁:凤池西畔图书府，玉树玲珑景气闲。长听馀风送天乐，时登高阁望人寰。青山云绕栏干外，紫殿香来步武间。曾是先贤翔集地，每看壁记一惭颜。
酬郓州令狐相公官舍言怀见寄兼呈乐天:词人各在一涯居，声味虽同迹自疏。佳句传因多好事，尽题稀为不便书。已通戎略逢黄石，仍占星文耀碧虚。闻说朝天在来岁，霸陵春色待行车。
吟白乐天哭崔儿二篇，怆然寄赠:吟君苦调我沾缨，能使无情尽有情。四望车中心未释，千秋亭下赋初成。庭梧已有栖雏处，池鹤今无子和声。从此期君比琼树，一枝吹折一枝生。
和乐天题真娘墓:薝卜林中黄土堆，罗襦绣黛已成灰。芳魂虽死人不怕，蔓草逢春花自开。幡盖向风疑舞袖，镜灯临晓似妆台。吴王娇女坟相近，一片行云应往来。
酬令狐留守巡内至集贤院见寄:仙院文房隔旧宫，当时盛事尽成空。墨池半在颓垣下，书带犹生蔓草中。巡内因经九重苑，裁诗又继二南风。为兄手写殷勤句，遍历三台各一通。
郡内书情献裴侍中留守:功成频献乞身章，摆落襄阳镇洛阳。万乘旌旗分一半，八方风雨会中央。兵符今奉黄公略，书殿曾随翠凤翔。心寄华亭一双鹤，日陪高步绕池塘。
酬乐天偶题酒瓮见寄:从君勇断抛名后，世路荣枯见几回。门外红尘人自走，瓮头清酒我初开。三冬学任胸中有，万户侯须骨上来。何幸相招同醉处，洛阳城里好池台。
寄和东川杨尚书慕巢兼寄西川继之二公近从弟…因成是诗:太华莲峰降岳灵，两川棠树接郊坰。政同兄弟人人乐，曲奏埙篪处处听。杨叶百穿荣会府，芝泥五色耀天庭。各抛笔砚夸旄钺，莫遣文星让将星。
和南海马大夫闻杨侍郎出守郴州因有寄上之作:忽惊金印驾朱轓，遂别鸣珂听晓猿。碧落仙来虽暂谪，赤泉侯在是深恩。玉环庆远瞻台坐，铜柱勋高压海门。一咏琼瑶百忧散，何劳更树北堂萱。
自江陵沿流道中:三千三百西江水，自古如今要路津。月夜歌谣有渔父，风天气色属商人。沙村好处多逢寺，山叶红时觉胜春。行到南朝征战地，古来名将尽为神。
别夔州官吏:三年楚国巴城守，一去扬州扬子津。青帐联延喧驿步，白头俯伛到江滨。巫山暮色常含雨，峡水秋来不恐人。惟有九歌词数首，里中留与赛蛮神。
白鹰:毛羽斒斓白纻裁，马前擎出不惊猜。轻抛一点入云去，喝杀三声掠地来。绿玉觜攒鸡脑破，玄金爪擘兔心开。都缘解搦生灵物，所以人人道俊哉。
奉和淮南李相公早秋即事，寄成都武相公:八柱共承天，东西别隐然。远夷争慕化，真相故临边。并进夔龙位，仍齐龟鹤年。同心舟已济，造膝璧常联。对领专征寄，遥持造物权。斗牛添气色，井络静氛烟。献可通三略，分甘出万钱。汉南趋节制，赵北赐山川。玉帐观渝舞，虹旌猎楚田。步嫌双绶重，梦入九城偏。秋雨离情动，新诗乐府传。聆音还窃抃，不觉抚么弦。
和东川王相公新涨驿池八韵:今日池塘上，初移造物权。苞蔵成别岛，沿浊致清涟。变化生言下，蓬瀛落眼前。泛觞惊翠羽，开幕对红莲。远写风光入，明含气象全。渚烟笼驿树，波日漾宾筵。曲岸留缇骑，中流转彩船。无因接元礼，共载比神仙。
省试风光草际浮:熙熙春景霁，草绿春光丽。的历乱相鲜，葳蕤互亏蔽。乍疑芊绵里，稍动丰茸际。影碎翻崇兰，浮香转丛蕙。含烟绚碧彩，带露如珠缀。幸因采掇日，况此临芳岁。
荆州歌二首:渚宫杨柳暗，麦城朝雉飞。可怜踏青伴，乘暖著轻衣。今日好南风，商旅相催发。沙头樯竿上，始见春江阔。
淮阴行五首:簇簇淮阴市，竹楼缘岸上。好日起樯竿，乌飞惊五两。今日转船头，金乌指西北。烟波与春草，千里同一色。船头大铜镮，摩挲光阵阵。早早使风来，沙头一眼认。何物令侬羡，羡郎船尾燕。衔泥趁樯竿，宿食长相见。隔浦望行船，头昂尾幰幰。无奈晚来时，清淮春浪软。
咏红柿子:晓连星影出，晚带日光悬。本因遗采掇，翻自保天年。
吕八见寄郡内书怀因而戏和:文苑振金声，循良冠百城。不知今史氏，何处列君名。
庭竹:露涤铅粉节，风摇青玉枝。依依似君子，无地不相宜。
咏史二首:骠骑非无势，少卿终不去。世道剧颓波，我心如砥柱。贾生明王道，卫绾工车戏。同遇汉文时，何人居贵位。
经檀道济故垒:万里长城坏，荒营野草秋。秣陵多士女，犹唱白符鸠。
鄂渚留别李二十一表臣大夫:高樯起行色，促柱动离声。欲问江深浅，应如远别情。
答表臣赠别二首:昔为瑶池侣，飞舞集蓬莱。今作江汉别，风雪一徘徊。嘶马立未还，行舟路将转。江头暝色深，挥袖依稀见。
洛中春末送杜录事赴蕲州:樽前花下长相见，明日忽为千里人。君过午桥回首望，洛城犹自有残春。
夜燕福建卢侍郎宅因送之镇:暂驻旌旗洛水堤，绮筵红烛醉兰闺。美人美酒长相逐，莫怕猿声发建溪。
台城怀古:清江悠悠王气沉，六朝遗事何处寻。宫墙隐嶙围野泽，鹳鶂夜鸣秋色深。
戏赠崔千牛:学道深山许老人，留名万代不关身。劝君多买长安酒，南陌东城占取春。
逢王十二学士入翰林，因以诗赠:厩马翩翩禁外逢，星槎上汉杳难从。定知欲报淮南诏，促召王褒入九重。
阙下口号呈柳仪曹:彩仗神旗猎晓风，鸡人一唱鼓蓬蓬。铜壶漏水何时歇，如此相催即老翁。
元和十一年自朗州召至京，戏赠看花诸君子:紫陌红尘拂面来，无人不道看花回。玄都观里桃千树，尽是刘郎去后栽。
听旧宫中乐人穆氏唱歌:曾随织女渡天河，记得云间第一歌。休唱贞元供奉曲，当时朝士已无多。
金陵五题。石头城:山围故国周遭在，潮打空城寂寞回。淮水东边旧时月，夜深还过女墙来。
金陵五题。台城:台城六代竞豪华，结绮临春事最奢。万户千门成野草，只缘一曲后庭花。
金陵五题。生公讲堂:生公说法鬼神听，身后空堂夜不扃。高坐寂寥尘漠漠，一方明月可中庭。
与歌者何戡:二十馀年别帝京，重闻天乐不胜情。旧人唯有何戡在，更与殷勤唱渭城。
与歌童田顺郎:天下能歌御史娘，花前叶底奉君王。九重深处无人见，分付新声与顺郎。
赏牡丹:庭前芍药妖无格，池上芙蕖净少情。唯有牡丹真国色，花开时节动京城。
碧涧寺见元九侍御和展上人诗有三生之句因以和:廊下题诗满壁尘，塔前松树已皴鳞。古来唯有王文度，重见平生竺道人。
和浙西尚书闻常州杨给事制新楼因寄之作:文昌星象尽东来，油幕朱门次第开。且上新楼看风月，会乘云雨一时回。
赠李司空妓:高髻云鬟宫样妆，春风一曲杜韦娘。司空见惯浑闲事，断尽苏州刺史肠。
和裴相公傍水闲行:为爱逍遥第一篇，时时闲步赏风烟。看花临水心无事，功业成来二十年。
虎丘寺见元相公二年前题名怆然有咏:浐水送君君不还，见君题字虎丘山。因知早贵兼才子，不得多时在世间。
寄赠小樊:花面丫头十三四，春来绰约向人时。终须买取名春草，处处将行步步随。
酬令狐相公见寄:群玉山头住四年，每闻笙鹤看诸仙。何时得把浮丘袖，白日将升第九天。
答裴令公雪中讶白二十二与诸公不相访之什:玉树琼楼满眼新，的知开閤待诸宾。迟迟未去非无意，拟作梁园坐右人。
裴令公见示诮乐天寄奴买马绝句斐言仰和且戏乐天:常奴安得似方回，争望追风绝足来。若把翠娥酬騄耳，始知天下有奇才。
酬元九院长自江陵见寄:无事寻花至仙境，等闲栽树比封君。金门通籍真多士，黄纸除书每日闻。
遥和韩睦州元相公二君子:玉人紫绶相辉映，却要霜须一两茎。其奈无成空老去，每临明镜若为情。
秋夜安国观闻笙:织女分明银汉秋，桂枝梧叶共飕飗。月露满庭人寂寂，霓裳一曲在高楼。
答前篇:小儿弄笔不能嗔，涴壁书窗且当勤。闻彼梦熊犹未兆，女中谁是卫夫人。
重答柳柳州:弱冠同怀长者忧，临岐回想尽悠悠。耦耕若便遗身老，黄发相看万事休。
赴和州于武昌县再遇毛仙翁十八兄因成一绝:武昌山下蜀江东，重向仙舟见葛洪。又得案前亲礼拜，大罗天诀玉函封。
田顺郎歌:清歌不是世间音，玉殿尝闻称主心。唯有顺郎全学得，一声飞出九重深。
夜闻商人船中筝:大艑高帆一百尺，新声促柱十三弦。扬州市里商人女，来占江西明月天。
望洞庭:湖光秋月两相和，潭面无风镜未磨。遥望洞庭山水翠，白银盘里一青螺。
楼上:江上楼高二十梯，梯梯登遍与云齐。人从别浦经年去，天向平芜尽处低。
故洛城古墙:粉落椒飞知几春，风吹雨洒旋成尘。莫言一片危基在，犹过无穷来往人。
和张相公太原山亭怀古诗:高情乐闲放，寄迹山水中。朝霞铺座右，虚白贮清风。潜窦激飞泉，石路跻且崇。步武有胜概，不与俗情同。
和张相公太原山亭怀古诗:激水泻飞瀑，寄怀良在兹。如何谢安石，要结东山期。入座兰蕙馥，当轩松桂滋。于焉悟幽道，境寂心自怡。
和张相公太原亭怀古诗:飞泉天台状，峭石蓬莱姿。潺湲与青翠，咫尺当幽奇。居然尽精道，得以书妍词。岂无他山胜，懿此清轩墀。
和太原山亭怀古诗:中庭起崖谷，漱玉下涟漪。丹丘谁云远，寓象得心期。岂不贵钟鼎，至怀在希夷。唯当蓬莱阁，灵凤复来仪。
句:夫子生知者，相期妙理中。
句:谁云隼旟吏，长对虎头岩。
圣明乐:九陌祥烟合，千春瑞月明。宫花将苑柳，先发凤凰城。
献寿词:玉帛殊方至，歌钟比屋闻。华夷今一贯，同贺圣朝君。
太平词:圣德超千古，皇威静四方。苍生今息战，无事觉时良。
陇上行:行到黄云陇，唯闻羌戍鼙。不如山下水，犹得任东西。
秋夜曲:丁丁漏水夜何长，漫漫轻云露月光。秋逼暗虫通夕响，征衣未寄莫飞霜。
天马辞二首:天马初从渥水来，郊歌曾唱得龙媒。不知玉塞沙中路，苜蓿残花几处开。躞蹀宛驹齿未齐，摐金喷玉向风嘶。来时欲尽金河道，猎猎轻风在碧蹄。
句:但虑彩色污，无虞臂胛肥。
金谷园怀古:缓步洛城下，轸怀金谷园。昔人随水逝，旧树逐春繁。冉冉摇风弱，菲菲裛露翻。歌台岂易见，舞袖乍如存。戏蝶香中起，流莺暗处喧。徒闻施锦帐，此地拥行轩。
句:应念路傍憔悴翼，昔年乔木幸同迁。
立春日晓望三素云:玄鸟初来日，灵仙望里分。冰容朝上界，玉辇拥朝云。碧落流轻艳，红霓间彩文。带烟时缥缈，向斗更氤氲。仿佛随风驭，迢遥出晓雰。兹辰三见后，希得从元君。
立春日晓望三素云:霭霭青春曙，飞仙驾五云。浮轮初缥缈，承盖下氤氲。薄影随风度，殊容向日分。羽毛纷共远，环珮杳犹闻。静合烟霞色，遥将鸾鹤群。年年瞻此节，应许从元君。
观庆云图:五云从表瑞，藻绘宛成图。柯叶何时改，丹青此不渝。非烟色尚丽，似盖状应殊。渥彩看犹在，轻阴望已无。方将遇翠幄，那羡起苍梧。欲识从龙处，今逢圣合符。
赋得竹箭有筠:共爱东南美，青青叹有筠。贞姿众木异，秀色四时均。枝叶当无改，风霜岂惮频。虚心如待物，劲节自留春。鲜润期栖凤，婵娟可并人。可怜初箨卷，粉泽更宜新。
省试观庆云图:缣素传休祉，丹青状庆云。非烟凝漠漠，似盖乍纷纷。尚驻从龙意，全舒捧日文。光因五色起，影向九霄分。裂素观嘉瑞，披图贺圣君。宁同窥汗漫，方此睹氛氲。
三月五日陪裴大夫泛长沙东湖:上巳馀风景，芳辰集远坰。彩舟浮泛荡，绣毂下娉婷。林树回葱蒨，笙歌入杳冥。湖光迷翡翠，草色醉蜻蜓。鸟弄桐花日，鱼翻谷雨萍。从今留胜会，谁看画兰亭。
奉酬刘言史宴光风亭:闰馀春早景沉沉，禊饮风亭恣赏心。红袖青娥留永夕，汉阴宁肯羡山阴。
石佛谷:澶漫太行北，千里一块石。平腹有壑谷，深广数百尺。土僧何为者，老草毛发白。寝处容身龛，足膝隐成迹。金仙琢灵象，相好倚北壁。花座五云扶，玉毫六虚射。文人留纪述，时事可辨析。鸟迹巧均分，龙骸极癯瘠。枯松间槎枿，猛兽恣腾掷。蛣虫食纵，悬垂露凝滴。精艺贯古今，穷岩谁爱惜。托师禅诵馀，勿使尘埃积。
官舍迎内子有庭花开:芍药斩新栽，当庭数朵开。东风与拘束，留待细君来。
劝僧酒:劝僧一杯酒，共看青青山。酣然万象灭，不动心印闲。
青海西寄窦三端公:时同事弗同，穷节厉阴风。我役流沙外，君朝紫禁中。从容非所羡，辛苦竟何功。但示酬恩路，浮生任转蓬。
吐蕃别馆卧病寄朝中诸友:星汉纵横车马喧，风摇玉佩烛花繁。岂知羸卧穷荒外，日满深山犹闭门。
赠友人:南山双乔松，擢本皆千寻。夕流膏露津，朝被青云阴。负雪出深涧，摇风倚高岑。明堂久不构，云干何森森。匠意方雕巧，时情正夸淫。生材会有用，天地岂无心。
道州夏日早访荀参军林园敬酬见赠:高眠日出始开门，竹径旁通到后园。陶亮横琴空有意，任棠置水竟无言。松窗宿翠含风薄，槿援朝花带露繁。山郡本来车马少，更容相访莫辞喧。
道州敬酬何处士怀郡楼月夜之作:清质悠悠素彩融，长川迥陆合为空。佳人甚近山城闭，夏夜相望水镜中。
答段秀才:尽日看花君不来，江城半夜与君开。楼中共指南园火，红烬随花落碧苔。
宗礼欲往桂州，苦雨因以戏赠:农人辛苦绿苗齐，正爱梅天水满堤。知汝使车行意速，但令骢马著鄣泥。
吐蕃别馆月夜:三五穷荒月，还应照北堂。回身向暗卧，不忍见圆光。
巩路感怀:马嘶白日暮，剑鸣秋气来。我心浩无际，河上空徘徊。
题河州赤岸桥:左南桥上见河州，遗老相依赤岸头。匝塞歌钟受恩者，谁怜被发哭东流。
题阳人城:忠驱义感即风雷，谁道南方乏武才。天下起兵诛董卓，长沙子弟最先来。
刘郎浦口号:吴蜀成婚此水浔，明珠步障幄黄金。谁将一女轻天下，欲换刘郎鼎峙心。
道州酬送何山人之容州:匣有青萍筒有书，何门不可曳长裾。应须定取真知者，遣对明君说子虚。
蕃中答退浑词二首:退浑儿，退浑儿，朔风长在气何衰。万群铁马从奴虏，强弱由人莫叹时。退浑儿，退浑儿，冰消青海草如丝。明堂天子朝万国，神岛龙驹将与谁。
久病初朝衢中即事:沉疴旷十旬，还过直城闉。老马犹知路，羸童欲怕人。久隳三径计，更强百年身。许国将何力，空生衣上尘。
贞元十四年旱甚，见权门移芍药花:绿原青垄渐成尘，汲井开园日日新。四月带花移芍药，不知忧国是何人。
冬夜即事:百忧攒心起复卧，夜长耿耿不可过。风吹雪片似花落，月照冰文如镜破。
读句践传:丈夫可杀不可羞，如何送我海西头。更生更聚终须报，二十年间死即休。
风叹:青海风，飞沙射面随惊蓬。洞庭风，危墙欲折身若空。西驰南走有何事，会须一决百年中。
题从叔园林:阮宅闲园暮，窗中见树阴。樵歌依野草，僧语过长林。鸟向花间井，人弹竹里琴。自嫌身未老，已有住山心。
新平歌送许问:边柳三四尺，暮春离别歌。早回儒士驾，莫饮土番河。谁识匣中宝，楚云章句多。
覆巢行:荒城古木枝多枯，飞禽嗷嗷朝哺雏。枝倾巢覆雏坠地，乌鸢下啄更相呼。阳和发生均孕育，鸟兽有情知不足。枝危巢小风雨多，未容长成已先覆。灵枝珍木满上林，凤巢阿阁重且深。尔今所托非本地，乌鸢何得同尔心。
临池曲:池中春蒲叶如带，紫菱成角莲子大。罗裙蝉鬓倚迎风，双双伯劳飞向东。
空城雀:一雀入官仓，所食宁损几。只虑往覆频，官仓终害尔。鱼网不在天，鸟罗不张水。饮啄要自然，可以空城里。
古意:河边织女星，河畔牵牛郎。未得渡清浅，相对遥相望。
黄雀吟:黄雀舞承尘，倚恃主人仁。主人忽不仁，买弹弹尔身。何不远飞去，蓬蒿正繁新。蒿粒无人争，食之足为珍。莫觑翻车粟，觑翻罪有因。黄雀不知言，赠之徒殷勤。
求仙曲:仙教生为门，仙宗静为根。持心若妄求，服食安足论。铲惑有灵药，饵真成本源。自当出尘网，驭凤登昆仑。
婵娟篇:花婵娟，泛春泉。竹婵娟，笼晓烟。妓婵娟，不长妍。月婵娟，真可怜。夜半姮娥朝太一，人间本自无灵匹。汉宫承宠不多时，飞燕婕妤相妒嫉。
望夫石:望夫石，夫不来兮江水碧。行人悠悠朝与暮，千年万年色如故。
审交:种树须择地，恶土变木根。结交若失人，中道生谤言。君子芳桂性，春荣冬更繁。小人槿花心，朝在夕不存。莫蹑冬冰坚，中有潜浪翻。唯当金石交，可以贤达论。
寓言:谁言碧山曲，不废青松直。谁言浊水泥，不污明月色。我有松月心，俗骋风霜力。贞明既如此，摧折安可得。
劝学:击石乃有火，不击元无烟。人学始知道，不学非自然。万事须己运，他得非我贤。青春须早为，岂能长少年。
赠农人:劝尔勤耕田，盈尔仓中粟。劝尔伐桑株，减尔身上服。清霜一委地，万草色不绿。狂飙一入林，万叶不著木。青春如不耕，何以自结束。
劝酒:白日无定影，清江无定波。人无百年寿，百年复如何。堂上陈美酒，堂下列清歌。劝君金曲卮，勿谓朱颜酡。松柏岁岁茂，丘陵日日多。君看终南山，千古青峨峨。
求友:北风临大海，坚冰临河面。下有大波澜，对之无由见。求友须在良，得良终相善。求友若非良，非良中道变。欲知求友心，先把黄金炼。
结交:铸镜须青铜，青铜易磨拭。结交远小人，小人难姑息。铸镜图鉴微，结交图相依。凡铜不可照，小人多是非。
酒德:酒是古明镜，辗开小人心。醉见异举止，醉闻异声音。酒功如此多，酒屈亦以深。罪人免罪酒，如此可为箴。
秋夕贫居述怀:卧冷无远梦，听秋酸别情。高枝低枝风，千叶万叶声。浅井不供饮，瘦田长废耕。今交非古交，贫语闻皆轻。
与二三友秋宵会话清上人院:何处山不幽，此中情又别。一僧敲一磬，七子吟秋月。激石泉韵清，寄枝风啸咽。泠然诸境静，顿觉浮累灭。扣寂兼探真，通宵讵能辍。好鸟无杂栖，华堂有嘉携。琴樽互倾奏，歌赋相和谐。但嘉鱼水合，莫令云雨乖。一为鹍鸡弹，再鼓壮士怀。初景待谁晓，新春逐君来。愿言良友会，高驾不知回。
登华岩寺楼望终南山赠林校书兄弟:地脊亚为崖，耸出冥冥中。楼根插迥云，殿翼翔危空。前山胎元气，灵异生不穷。势吞万象高，秀夺五岳雄。一望俗虑醒，再登仙愿崇。青莲三居士，昼景真赏同。
浮石亭:曾是风雨力，崔巍漂来时。落星夜皎洁，近榜朝逶迤。翠潋递明灭，清潈泻欹危。况逢蓬岛仙，会合良在兹。
洛桥晚望:天津桥下冰初结，洛阳陌上人行绝。榆柳萧疏楼阁闲，月明直见嵩山雪。
题韦少保静恭宅藏书洞:高意合天制，自然状无穷。仙华凝四时，玉藓生数峰。书秘漆文字，匣藏金蛟龙。闲为气候肃，开作云雨浓。洞隐谅非久，岩梦诚必通。将缀文士集，贯就真珠丛。
生生亭:滩闹不妨语，跨溪仍置亭。置亭嵽嵲头，开窗纳遥青。遥青新画出，三十六扇屏，袅袅立平地，棱棱浮高冥。一日数开扉，仙闪目不停。徒夸远方岫，曷若中峰灵。拔意千余丈，浩言永堪铭。浩言无愧同，愧同忍丑醒。致之未有力，力在君子听。
上张徐州:为水不入海，安得浮天波。为木不在山，安得横日柯。再来君子傍，始觉精义多。大德唯一施，众情自偏颇。至乐无宫徵，至声遗讴歌。愿鼓空桑弦，永使万物和。顾己诚拙讷，干名已蹉跎。献词惟在口，所欲无余佗。乍作支泉石，乍作翳松萝。一不改方圆，破质为琢磨。贱子本如此，大贤心若何。岂是无异途，异途难经过。
赠章仇将军:将军不夸剑，才气为英雄。五岳拽力内，百川倾意中。本立谁敢拔，飞文自难穷。前时天地翻，已有扶正功。
赠道月上人:僧貌净无点，僧衣宁缀华。寻常昼日行，不使身影斜。饭术煮松柏，坐山敷云霞。欲知禅隐高，缉薜为袈裟。
赠城郭道士:望里失却山，听中遗却泉。松枝休策云，药囊翻贮钱。曾依青桂邻，学得白雪弦。别来意未回，世上为隐仙。
桐庐山中赠李明府:静境无浊氛，清雨零碧云。千山不隐响，一叶动亦闻。即此佳志士，精微谁相群。欲识楚章句，袖中兰茝薰。
古意赠梁肃补阙:曲木忌日影，谗人畏贤明。自然照烛间，不受邪佞轻。不有百炼火，孰知寸金精。金铅正同炉，愿分精与粗。
上达奚舍人:北山少日月，草木苦风霜。贫士在重坎，食梅有酸肠。万俗皆走圆，一身犹学方。常恐众毁至，春叶成秋黄。大贤秉高鉴，公烛无私光。暗室晓未及，幽行涕空行。
赠主人:斗水泻大海，不如泻枯池。分明贤达交，岂顾豪华儿。海有不足流，豪有不足资。枯鳞易为水，贫士易为施。幸睹君子席，会将幽贱期。侧闻清风议，饫如黄金卮。此道与日月，同光无尽时。
赠建业契公:师住青山寺，清华常绕身。虽然到城郭，衣上不栖尘。
赠郑夫子鲂:天地入胸臆，吁嗟生风雷。文章得其微，物象由我裁。宋玉逞大句，李白飞狂才。苟非圣贤心，孰与造化该。勉矣郑夫子，骊珠今始胎。
大隐坊。赵记室俶在职无事:卑静身后老，高动物先摧。方圆水任器，刚劲木成灰。大道母群物，达人腹众才。时吟尧舜篇，心向无为开。彼隐山万曲，我隐酒一杯。公庭何所有，日日清风来。
怀南岳隐士:见说祝融峰，擎天势似腾。藏千寻布水，出十八高僧。古路无人迹，新霞吐石棱。终居将尔叟，一一共余登。千峰映碧湘，真叟此中藏。饭不煮石吃，眉应似发长。枫杞榰酒瓮，鹤虱落琴床。强效忘机者，斯人尚未忘。
寄院中诸公:奕奕秋水傍，駸駸绿云蹄。月仙有高曜，灵凤无卑栖。翠色绕云谷，碧华凝月溪。竹林递历览，云寺行攀跻。冠豸犹屈蠖，匣龙期剸犀。千山惊月晓，百里闻霜鼙。戎府多秀异，谢公期相携。因之仰群彦，养拙固难齐。
答昼上人止谗作:烈烈鸑鷟吟，铿铿琅玕音。枭摧明月啸，鹤起清风心。渭水不可浑，泾流徒相侵。俗侣唱桃叶，隐士鸣桂琴。子野真遗却，浮浅藏渊深。
同从叔简酬卢殷少府:梅尉吟楚声，竹风为凄清。深虚冰在性，高洁云入情。借水洗闲貌，寄蕉书逸名。羞将片石文，斗此双琼英。
大梁送柳淳先入关:青山辗为尘，白日无闲人。自古推高车，争利西入秦。王门与侯门，待富不待贫。空携一束书，去去谁相亲。
山中送从叔简:莫以手中琼，言邀世上名。莫以山中迹，久向人间行。松柏有霜操，风泉无俗声。应怜枯朽质，惊此别离情。
送李尊师玄:口诵碧简文，身是青霞君。头冠两片月，肩披一条云。松骨轻自飞，鹤心高不群。
送崔爽之湖南:江与湖相通，二水洗高空。定知一日帆，使得千里风。雪唱与谁和，俗情多不通。何当逸翮纵，飞起泥沙中。
同李益、崔放送王炼师还楼观，兼为群公先营山居:十年白云士，一卷紫芝书。来结崆峒侣，还期缥缈居。霞冠遗彩翠，月帔上空虚。寄谢泉根水，清泠闲有余。
送孟寂赴举:烈士不忧身，为君吟苦辛。男儿久失意，宝剑亦生尘。浮俗官是贵，君子道所珍。况当圣明主，岂乏证玉臣。浊水无白日，清流鉴苍旻。贤愚皎然别，结交当有因。
同溧阳宰送孙秀才:废瑟难为弦，南风难为歌。幽幽拙疾中，忽忽浮梦多。清韵始啸侣，雅言相与和。讼闲每往招，祖送奈若何。牵苦强为赠，邦邑光峨峨。
送柳淳:青山临黄河，下有长安道。世上名利人，相逢不知老。
和蔷薇花歌:仙机札札织凤凰，花开七十有二行。天霞落地攒红光，风枝袅袅时一飏，飞散葩馥绕空王。忽惊锦浪洗新色，又似宫娃逞妆饰。终当一使移花根，还比蒲桃天上植。
邀人赏蔷薇:蜀色庶可比，楚丛亦应无。醉红不自力，狂艳如索扶。丽蕊惜未扫，宛枝长更纡。何人是花侯，诗老强相呼。
蚊:五月中夜息，饥蚊尚营营。但将膏血求，岂觉性命轻。顾己宁自愧，饮人以偷生。愿为天下幮，一使夜景清。
烛蛾:灯前双舞蛾，厌生何太切。想尔飞来心，恶明不恶灭。天若百尺高，应去掩明月。
春雨后:昨夜一霎雨，天意苏群物。何物最先知，虚庭草争出。
峥嵘岭:疏凿顺高下，结构横烟霞。坐啸郡斋肃，玩奇石路斜。古树浮绿气，高门结朱华。始见峥嵘状，仰止逾可嘉。
列仙文。方诸青童君:大霞霏晨晖，元气无常形。玄辔飞霄外，八景乘高清。手把玉皇袂，携我晨中生。玄庭自嘉会，金书拆华名。贤女密所妍，相期洛水輧。
列仙文。清虚真人:欻驾空清虚，徘徊西华馆。琼轮暨晨抄，虎骑逐烟散。惠风振丹旌，明烛朗八焕。解襟墉房内，神铃鸣璀璨。栖景若林柯，九弦空中弹。遗我积世忧，释此千载叹。怡眄无极已，终夜复待旦。
夏日谒智远禅师:吾师当几祖，说法云无空。禅心三界外，宴坐天地中。院静鬼神去，身与草木同。因知护王国，满钵盛毒龙。抖擞尘埃衣，谒师见真宗。何必千万劫，瞬息去樊笼。盛夏火为日，一堂十月风。不得为弟子，名姓挂儒宫。
凭周况先辈于朝贤乞茶:道意勿乏味，心绪病无悰。蒙茗玉花尽，越瓯荷叶空。锦水有鲜色，蜀山饶芳丛。云根才翦绿，印缝已霏红。曾向贵人得，最将诗叟同。幸为乞寄来，救此病劣躬。
谢李輈再到:等闲拜日晚，夫妻犹相疮。况是贤人冤，何必哭飞扬。昨夜梦得剑，为君藏中肠。会将当风烹，血染布衣裳。劳君又叩门，词句失寻常。我不忍出厅，血字湿土墙。血字耿不灭，我心惧惶惶。会有铿锵夫，见之目生光。生光非等闲，君其且安详。
吊国殇:徒言人最灵，白骨乱纵横。如何当春死，不及群草生。尧舜宰乾坤，器农不器兵。秦汉盗山岳，铸杀不铸耕。天地莫生金，生金人竞争。
悼亡:山头明月夜增辉，增辉不照重泉下。泉下双龙无再期，金蚕玉燕空销化。朝云暮雨成古墟，萧萧野竹风吹亚。
寄远曲:美人来去春江暖，江头无人湘水满。浣沙石上水禽栖，江南路长春日短。兰舟桂楫常渡江，无因重寄双琼珰。
沙堤行，呈裴相公:长安大道沙为堤，早风无尘雨无泥。宫中玉漏下三刻，朱衣导骑丞相来。路傍高楼息歌吹，千车不行行者避。街官闾吏相传呼，当前十里惟空衢。白麻诏下移相印，新堤未成旧堤尽。
求仙行:汉皇欲作飞仙子，年年采药东海里。蓬莱无路海无边，方士舟中相枕死。招摇在天回白日，甘泉玉树无仙实。九皇真人终不下，空向离宫祠太乙。丹田有气凝素华，君能保之升绛霞。
古钗叹:古钗堕井无颜色，百尺泥中今复得。凤凰宛转有古仪，欲为首饰不称时。女伴传看不知主，罗袖拂拭生光辉。兰膏已尽股半折，雕文刻样无年月。虽离井底入匣中，不用还与坠时同。
短歌行:青天荡荡高且虚，上有白日无根株。流光暂出还入地，使我年少不须臾。与君相逢勿寂寞，衰老不复如今乐。玉卮盛酒置君前，再拜愿君千万年。
春别曲:长江春水绿堪染，莲叶出水大如钱。江头橘树君自种，那不长系木兰船。
春堤曲:野塘
乌栖曲:西山作宫潮满池，宫鸟晓鸣茱萸枝。吴姬采莲自唱曲，君王昨夜舟中宿。
雀飞多:雀飞多，触网罗，网罗高树颠。汝飞蓬蒿下，勿复投身网罗间。粟积仓，禾在田。巢之雏，望其母来还。
泗水行:泗水流急石纂纂，鲤鱼上下红尾短。春冰销散日华满，行舟往来浮桥断。城边鱼市人早行，水烟漠漠多棹声。
春水曲:鸭鸭，觜唼唼。青蒲生，春水狭。荡漾木兰船，中有双少年。少年醉，鸭不起。
云童行:云童童，白龙之尾垂江中。今年天旱不作雨，水足墙上有禾黍。
长塘湖:长塘湖，一斛水中半斛鱼。大鱼如柳叶，小鱼如针锋，水浊谁能辨真龙。
废瑟词:古瑟在匣谁复识，玉柱颠倒朱丝黑。千年曲谱不分明，乐府无人传正声。秋虫暗穿尘作色，腹中不辨工人名。几时天下复古乐，此瑟还奏云门曲。
渔阳将:塞深沙草白，都护领燕兵。放火烧奚帐，分旗筑汉城。下营看岭势，寻雪觉人行。更向桑干北，擒生问碛名。
赠辟谷者:学得餐霞法，逢人与小还。身轻曾试鹤，力弱未离山。无食犬犹在，不耕牛自闲。朝朝空漱水，叩齿草堂间。
征西将:黄沙北风起，半夜又翻营。战马雪中宿，探人冰上行。深山旗未展，阴碛鼓无声。几道征西将，同收碎叶城。
律僧:苦行长不出，清羸最少年。持斋唯一食，讲律岂曾眠。避草每移径，滤虫还入泉。从来天竺法，到此几人传。
寄紫阁隐者:紫阁气沉沉，先生住处深。有人时得见，无路可相寻。夜鹿伴茅屋，秋猿守栗林。唯应采灵药，更不别营心。
哭山中友人:入云遥便哭，山友隔今生。绕墓招魂魄，镌岩记姓名。犬因无主善，鹤为见人鸣。长说能尸解，多应别路行。
春日李舍人宅见两省诸公唱和，因书情即事:又见帝城里，东风天气和。官闲人事少，年长道情多。紫掖发章句，青闱更咏歌。谁知余寂寞，终日断经过。
送严大夫之桂州:旌旆过湘潭，幽奇得遍探。莎城百越北，行路九疑南。有地多生桂，无时不养蚕。听歌疑似曲，风俗自相谙。
老将:鬓衰头似雪，行步急如风。不怕骑生马，犹能挽硬弓。兵书封锦字，手诏满香筒。今日身憔悴，犹夸定远功。
水:荡漾空沙际，虚明入远天。秋光照不极，鸟色去无边。势引长云阔，波轻片雪连。汀洲杳难测，万古覆苍烟。
送裴相公赴镇太原:盛德雄名远近知，功高先乞守藩维。衔恩暂遣分龙节，署敕还同在凤池。天子亲临楼上送，朝官齐出道傍辞。明年塞北清蕃落，应建生祠请立碑。
赠梅处士:早闻声价满京城，头白江湖放旷情。讲易自传新注义，题诗不著旧官名。近移马迹山前住，多向牛头寺里行。天子如今议封禅，应将束帛请先生。
早朝寄白舍人、严郎中:鼓声初动未闻鸡，羸马街中踏冻泥。烛暗有时冲石柱，雪深无处认沙堤。常参班里人犹少，待漏房前月欲西。凤阙星郎离去远，閤门开日入还齐。
赠赵将军:当年胆略已纵横，每见妖星气不平。身贵早登龙尾道，功高自破鹿头城。寻常得对论边事，委曲承恩掌内兵。会取安西将报国，凌烟阁上大书名。
朝日敕赐百官樱桃:仙果人间都未有，今朝忽见下天门。捧盘小吏初宣敕，当殿群臣共拜恩。日色遥分门下坐，露香才出禁中园。每年重此先偏待，愿得千春奉至尊。
送令狐尚书赴东都留守:朝廷重寄在关东，共说从前选上公。勋业新城大梁镇，恩荣更守洛阳宫。行香暂出天桥上，巡礼常过禁殿中。每领群臣拜章庆，半开门仗日曈曈。
寄苏州白二十二使君:三朝出入紫微臣，头白金章未在身。登第早年同座主，题诗今日是州人。阊门柳色烟中远，茂苑莺声雨后新。此处吟诗向山寺，知君忘却曲江春。
田司空入朝:西来将相位兼雄，不与诸君觐礼同。早变山东知顺命，新收济上立殊功。朝官叙谒趋门外，恩使喧迎满路中。阊阖晓开铜漏静，身当受册大明宫。
送李司空赴镇襄阳:中外兼权社稷臣，千官齐出拜行尘。再调公鼎勋庸盛，三受兵符宠命新。商路雪开旗旆展，楚堤梅发驿亭春。襄阳风景由来好，重与江山作主人。
和韦开州盛山十二首。梅溪:自爱新梅好，行寻一径斜。不教人扫石，恐损落来花。
和韦开州盛山十二首。流杯渠:渌酒白螺杯，随流去复回。似知人把处，各向面前来。
和韦开州盛山十二首。盘石磴:垒石盘空远，层层势不危。不知行几匝，得到上头时。
和韦开州盛山十二首。琵琶台:台上绿萝春，闲登不待人。每当休暇日，著履戴纱巾。
和韦开州盛山十二首。胡芦沼:曲沼春流满，新蒲映野鹅。闲斋朝饭后，拄杖绕行多。
和韦开州盛山十二首。绣衣石榻:山城无别味，药草兼鱼果。时到绣衣人，同来石上坐。
和韦开州盛山十二首。上士泉瓶:阶上一眼泉，四边青石甃。唯有护净僧，添瓶将盥漱。
泾州塞:行到泾州塞，唯闻羌戍鼙。道边古双堠，犹记向安西。
野田:漠漠野田草，草中牛羊道。古墓无子孙，白杨不得老。
岸花:可怜岸边树，红蕊发青条。东风吹渡水，冲着木兰桡。
美人宫棋:红烛台前出翠娥，海沙铺局巧相和。趁行移手巡收尽，数数看谁得最多。
寄徐晦:鄠陂鱼美酒偏浓，不出琴斋见雪峰。应胜昨来趋府日，簿书床上乱重重。
题玉像堂:玉毫不着世间尘，辉相分明十八身。入夜无烟灯更好，堂中唯有转经人。
哭孟寂:曲江院里题名处，十九人中最少年。今日春光君不见，杏花零落寺门前。
答刘竞:刘君久被时抛掷，老向城中作选人。昨日街西相近住，每来存问老夫身。
赠华严院僧:一身依止荒闲院，烛耀窗中有宿烟。遍礼华严经里字，不曾行到寺门前。
送萧远弟:街北槐花傍马垂，病身相送出门迟。与君别后秋风夜，作得新诗说向谁。
赠任道人:长安多病无生计，药铺医人乱索钱。欲得定知身上事，凭君为算小行年。
题杨秘书新居:爱闲不向争名地，宅在街西最静坊。卷里诗过一千首，白头新受秘书郎。
送晊师:九星台下煎茶别，五老峰头觅寺居。作得新诗旋相寄，人来请莫达空书。
送僧往金州:闻道谿阴山水好，师行一一遍经过。事须觅取堪居处，若个溪头药最多。
答开州韦使君寄车前子:开州午日车前子，作药人皆道有神。惭愧使君怜病眼，三千余里寄闲人。
和裴仆射看樱桃花:昨日南园新雨后，樱桃花发旧枝柯。天明不待人同看，绕树重重履迹多。
寄府吏:野外寻花共作期，今朝出郭不相随。待君公事有闲日，此地春风应过时。
华清宫:温泉流入汉离宫，宫树行行浴殿空。武帝时人今欲尽，青山空闭御墙中。
崔驸马养鹤:身闲无事称高情，已有人间章句名。求得鹤来教翦翅，望仙台下亦将行。
送梧州王使君:楚江亭上秋风起，看发苍梧太守船。千里同行从此别，相逢又隔几多年。
寄李渤:五度溪头踯躅红，嵩阳寺里讲时钟。春山处处行应好，一月看花到几峰。
倡女词:轻鬓丛梳阔扫眉，为嫌风日下楼稀。画罗金缕难相称，故著寻常淡薄衣。
答元八遗纱帽:黑纱方帽君边得，称对山前坐竹床。唯恐被人偷剪样，不曾闲戴出书堂。
吴楚歌词:庭前春鸟啄林声，红夹罗襦缝未成。今朝社日停针线，起向朱樱树下行。
寺宿斋:晚到金光门外寺，寺中新竹隔帘多。斋官禁与僧相见，院院开门不得过。
赠施肩吾:世间渐觉无多事，虽有空名未著身。合取药成相待吃，不须先作上天人。
弱柏院僧影堂:弱柏倒垂如线蔓，檐头不见有枝柯。影堂香火长相续，应得人来礼拜多。
山禽:山禽毛如白练带，栖我庭前栗树枝。猕猴半夜来取栗，一双中林向月飞。
秋山:秋山无云复无风，溪头看月出深松。草堂不闭石床静，叶间坠露声重重。
重平驿作:茫茫菰草平如地，渺渺长堤曲似城。日暮未知投宿处，逢人更问向前程。
宿天竺寺，寄灵隐寺僧:夜向灵溪息此身，风泉竹露净衣尘。月明石上堪同宿，那作山南山北人。
酬朱庆馀:越女新妆出镜心，自知明艳更沉吟。齐纨未是人间贵，一曲菱歌敌万金。
解闷:人生都几日，一半是离忧。但有尊中物，从他万事休。
扬子津:风卷鱼龙暗楚关，白波沉却海门山。鹏腾鳌倒且快性，地坼天开总是闲。
白鹭鸶:刻成片玉白鹭鸶，欲捉纤鳞心自急。翘足沙头不得时，傍人不知谓闲立。
新蝉:泉溜潜幽咽，琴鸣乍往还。长风翦不断，还在树枝间。
题褚遂良孙庭竹:负霜停雪旧根枝，龙笙凤管君莫截。春风一番琴上来，摇碎金尊碧天月。
萧宅二三子赠答诗二十首。石让竹:自顾拨不转，何敢当主人。竹弟有清风，可以娱嘉宾。
龟铭:龟，汝灵于人，不灵于身，致网于津。吾灵于身，不灵于人，致走于尘。龟，吾与汝邻。
掩关铭:蛇毒毒有形，药毒毒有名。人毒毒在心，对面如弟兄。美言不可听，深于千丈坑。不如掩关坐，幽鸟时一声。
山中:饥拾松花渴饮泉，偶从山后到山前。阳坡软草厚如织，困与鹿麛相伴眠。
出城寄权璩、杨敬之:草暖云昏万里春，宫花拂面送行人。自言汉剑当飞去，何事还车载病身。
竹:入水文光动，抽空绿影春。露华生笋径，苔色拂霜根。织可承香汗，裁堪钓锦鳞。三梁曾入用，一节奉王孙。
同沈驸马赋得御沟水:入苑白泱泱，宫人正靥黄。绕堤龙骨冷，拂岸鸭头香。别馆惊残梦，停杯泛小觞。幸因流浪处，暂得见何郎。
贵公子夜阑曲:袅袅沉水烟，乌啼夜阑景。曲沼芙蓉波，腰围白玉冷。
苏小小墓:幽兰露，如啼眼。无物结同心，烟花不堪剪。草如茵，松如盖。风为裳，水为珮。油壁车，夕相待。冷翠烛，劳光彩。西陵下，风吹雨。
河南府试十二月乐词。六月:裁生罗，伐湘竹，帔拂疏霜簟秋玉。炎炎红镜东方开，晕如车轮上裴回，啾啾赤帝骑龙来。
河南府试十二月乐词。十二月:日脚淡光红洒洒，薄霜不销桂枝下。依稀和气排冬严，已就长日辞长夜。
河南府试十二月乐词。闰月:帝重光，年重时，七十二候回环推，天官玉琯灰剩飞。今岁何长来岁迟，王母移桃献天子，羲氏和氏迂龙辔。
天上谣:天河夜转漂回星，银浦流云学水声。玉宫桂树花未落，仙妾采香垂珮缨。秦妃卷帘北窗晓，窗前植桐青凤小。王子吹笙鹅管长，呼龙耕烟种瑶草。粉霞红绶藕丝裙，青洲步拾兰苕春。东指羲和能走马，海尘新生石山下。
浩歌:南风吹山作平地，帝遣天吴移海水。王母桃花千遍红，彭祖巫咸几回死。青毛骢马参差钱，娇春杨柳含细烟。筝人劝我金屈卮，神血未凝身问谁。不须浪饮丁都护，世上英雄本无主。买丝绣作平原君，有酒惟浇赵州土。漏催水咽玉蟾蜍，卫娘发薄不胜梳。看见秋眉换新绿，二十男儿那刺促。
湖中曲:长眉越沙采兰若，桂叶水葓春漠漠。横船醉眠白昼闲，渡口梅风歌扇薄。燕钗玉股照青渠，越王娇郎小字书。蜀纸封巾报云鬓，晚漏壶中水淋尽。
贵主征行乐:奚骑黄铜连锁甲，罗旗香干金画叶。中军留醉河阳城，娇嘶紫燕踏花行。春营骑将如红玉，走马捎鞭上空绿。女垣素月角咿咿，牙帐未开分锦衣。
罗浮山父与葛篇:依依宜织江雨空，雨中六月兰台风。博罗老仙时出洞，千岁石床啼鬼工。蛇毒浓凝洞堂湿，江鱼不食衔沙立。欲剪箱中一尺天，吴娥莫道吴刀涩。
堂堂:堂堂复堂堂，红脱梅灰香。十年粉蠹生画梁，饥虫不食推碎黄。蕙花已老桃叶长，禁院悬帘隔御光。华清源中礜石汤，裴回白凤随君王。
公莫舞歌:方花古础排九楹，刺豹淋血盛银罂。华筵鼓吹无桐竹，长刀直立割鸣筝。横楣粗锦生红纬，日炙锦嫣王未醉。腰下三看宝玦光，项庄掉箾栏前起。材官小臣公莫舞，座上真人赤龙子。芒砀云瑞抱天回，咸阳王气清如水。铁枢铁楗重束关，大旗五丈撞双镮。汉王今日颁秦印，绝膑刳肠臣不论。
三月过行宫:渠水红繁拥御墙，风娇小叶学娥妆。垂帘几度青春老，堪锁千年白日长。
将发:东床卷席罢，濩落将行去。秋白遥遥空，日满门前路。
难忘曲:夹道开洞门，弱杨低画戟。帘影竹华起，箫声吹日色。蜂语绕妆镜，拂蛾学春碧。乱系丁香梢，满栏花向夕。
贾公闾贵婿曲:朝衣不须长，分花对袍缝。嘤嘤白马来，满脑黄金重。今朝香气苦，珊瑚涩难枕。且要弄风人，暖蒲沙上饮。燕语踏帘钩，日虹屏中碧。潘令在河阳，无人死芳色。
题赵生壁:大妇然竹根，中妇舂玉屑。冬暖拾松枝，日烟坐蒙灭。木藓青桐老，石井水声发。曝背卧东亭，桃花满肌骨。
后园凿井歌:井上辘轳床上转。水声繁，弦声浅。情若何，荀奉倩。城头日，长向城头住。一日作千年，不须流下去。
秦宫诗:
杨生青花紫石砚歌:端州石工巧如神，踏天磨刀割紫云。佣刓抱水含满唇，暗洒苌弘冷血痕。纱帷昼暖墨花春，轻沤漂沫松麝薰。干腻薄重立脚匀，数寸光秋无日昏。圆毫促点声静新，孔砚宽顽何足云。
七月一日晓入太行山:一夕绕山秋，香露溘蒙菉。新桥倚云阪，候虫嘶露朴。洛南今已远，越衾谁为熟。石气何凄凄，老莎如短镞。
上云乐:飞香走红满天春，花龙盘盘上紫云。三千宫女列金屋，五十弦瑟海上闻。天江碎碎银沙路，嬴女机中断烟素。断烟素，缝衣缕，八月一日君前舞。
摩多楼子:玉塞去金人，二万四千里。风吹沙作云，一时渡辽水。天白水如练，甲丝双串断。行行莫苦辛，城月犹残半。晓气朔烟上，趢趗胡马蹄。行人临水别，隔陇长东西。
苦篁调啸引:请说轩辕在时事，伶伦采竹二十四。伶伦采之自昆丘，轩辕诏遣中分作十二。伶伦以之正音律，轩辕以之调元气。当时黄帝上天时，二十三管咸相随，唯留一管人间吹。无德不能得此管，此管沉埋虞舜祠。
京城:驱马出门意，牢落长安心。两事谁向道，自作秋风吟。
假龙吟歌:石轧铜杯，吟咏枯瘁。苍鹰摆血，白凤下肺。桂子自落，云弄车盖。木死沙崩恶谿岛，阿母得仙今不老。窞中跳汰截清涎，隈壖卧水埋金爪。崖蹬苍苔吊石发，江君掩帐筼筜折。莲花去国一千年，雨后闻腥犹带铁。
句:不见山巅树，摧杌下为薪。日睹井中泥，上出作埃尘。情知一丘趣，不谢千里印。倚剑登高台，悠悠送春目。
天津桥:洛阳宫阙照天地，四面山川无毒气。谁令汉祖都秦关，从此奸雄转相炽。
嘲荆卿:白虹千里气，血颈一剑义。报恩不到头，徒作轻生士。
代牛言:渴饮颍水流，饿喘吴门月。黄金如可种，我力终不竭。
莫问卜:莫问卜，人生吉凶皆自速。伏羲文王若无死，今人不为古人哭。
经战地:杀气不上天，阴风吹雨血。冤魂不入地，髑髅哭沙月。人命固有常，此地何夭折。
烈士咏:烈士或爱金，爱金不为贫。义死天亦许，利生鬼亦嗔。胡为轻薄儿，使酒杀平人。
饿咏:文王久不出，贤士如土贱。妻孥从饿死，敢爱黄金篆。
自问:自问彭城子，何人授汝颠。酒肠宽似海，诗胆大于天。断剑徒劳匣，枯琴无复弦。相逢不多合，赖是向林泉。
爱碣山石:碣石何青青，挽我双眼睛。爱尔多古峭，不到人间行。
姚秀才爱予小剑因赠:一条古时水，向我手心流。临行泻赠君，勿薄细碎仇。
春鸠:春鸠与百舌，音响讵同年。如何一时语，俱得春风怜。犹知化工意，当春不生蝉。免教争叫噪，沸渭桃花前。
兔丝:人生莫依倚，依倚事不成。君看兔丝蔓，依倚榛与荆。荆榛易蒙密，百鸟撩乱鸣。下有狐兔穴，奔走亦纵横。樵童斫将去，柔蔓与之并。翳荟生可耻，束缚死无名。桂树月中出，珊瑚石上生。俊鹘度海食，应龙升天行。灵物本特达，不复相缠萦。缠萦竟何者，荆棘与飞茎。
古社:古社基址在，人散社不神。惟有空心树，妖狐藏魅人。狐惑意颠倒，臊腥不复闻。丘坟变城郭，花草仍荆榛。良田千万顷，占作天荒田。主人议芟斫，怪见不敢前。那言空山烧，夜随风马奔。飞声鼓鼙震，高焰旗帜翻。逡巡荆棘尽，狐兔无子孙。狐死魅人灭，烟消坛墠存。绕坛旧田地，给授有等伦。农收村落盛，社树新团圆。社公千万岁，永保村中民。
和乐天折剑头:闻君得折剑，一片雄心起。讵意铁蛟龙，潜在延津水。风云会一合，呼吸期万里。雷震山岳碎，电斩鲸鲵死。莫但宝剑头，剑头非此比。
襄阳道:羊公名渐远，唯有岘山碑。近日称难继，曹王任马彝。椒兰俱下世，城郭到今时。汉水清如玉，流来本为谁。
题翰林东阁前小松:檐碍修鳞亚，霜侵簇翠黄。唯余入琴韵，终待舜弦张。
与杨十二、李三早入永寿寺看牡丹:晓入白莲宫，琉璃花界净。开敷多喻草，凌乱被幽径。压砌锦地铺，当霞日轮映。蝶舞香暂飘，蜂牵蕊难正。笼处彩云合，露湛红珠莹。结叶影自交，摇风光不定。繁华有时节，安得保全盛。色见尽浮荣，希君了真性。
秋夕远怀:旦夕天气爽，风飘叶渐轻。星繁河汉白，露逼衾枕清。丹鸟月中灭，莎鸡床下鸣。悠悠此怀抱，况复多远情。
东西道:天皇开四极，便有东西道。万古阅行人，行人几人老。顾我倦行者，息阴何不早。少壮尘事多，那言壮年好。
酬乐天早夏见怀:庭柚有垂实，燕巢无宿雏。我亦辞社燕，茫茫焉所如。君诗夏方早，我叹秋已徂。食物风土异，衾裯时节殊。荒草满田地，近移江上居。八日复切九，月明侵半除。
冬夜怀李侍御、王太祝、段丞:浩露烟壒尽，月光闲有馀。松篁细阴影，重以帘牖疏。泛览星粲粲，轻河悠碧虚。纤云不成叶，脉脉风丝舒。丹灶炽东序，烧香罗玉书。飘飘魂神举，若骖鸾鹤舆。感念夙昔意，华尚簪与裾。簪裾讵几许，累创吞钩鱼。今闻馨香道，一以悟臭帑。悟觉誓不惑，永抱胎仙居。昼夜欣所适，安知岁云除。行行二三友，君怀复何如。
西斋小松二首:松树短于我，清风亦已多。况乃枝上雪，动摇微月波。幽姿得闲地，讵感岁蹉跎。但恐厦终构，藉君当奈何。簇簇枝新黄，纤纤攒素指。柔苙渐依条，短莎还半委。清风日夜高，凌云意何已。千岁盘老龙，修鳞自兹始。
周先生:寥寥空山岑，冷冷风松林。流月垂鳞光，悬泉扬高音。希夷周先生，烧香调琴心。神力盈三千，谁能还黄金。
邮竹:庭有萧萧竹，门有阗阗骑。嚣静本殊途，因依偶同寄。亭亭乍干云，袅袅亦垂地。人有异我心，我无异人意。
落月:落月沉馀影，阴渠流暗光。蚊声霭窗户，萤火绕屋梁。飞幌翠云薄，新荷清露香。不吟复不寐，竟夕池水傍。
高荷:种藕百馀根，高荷才四叶。飐闪碧云扇，团圆青玉叠。亭亭自抬举，鼎鼎难藏擫。不学著水荃，一生长怗怗。
代杭人作使君一朝去二首:使君一朝去，遗爱在人口。惠化境内春，才名天下首。为问龚黄辈，兼能作诗否。使君一朝去，断肠如剉檗。无复见冰壶，唯应镂金石。自此一州人，生男尽名白。
感梦:行吟坐叹知何极，影绝魂销动隔年。今夜商山馆中梦，分明同在后堂前。
合衣寝:良夕背灯坐，方成合衣寝。酒醉夜未阑，几回颠倒枕。
答友封见赠:荀令香销潘簟空，悼亡诗满旧屏风。扶床小女君先识，应为些些似外翁。
哭小女降真:雨点轻沤风复惊，偶来何事去何情。浮生未到无生地，暂到人间又一生。
哭女樊:秋天净绿月分明，何事巴猿不賸鸣。应是一声肠断去，不容啼到第三声。
送林复梦赴韦令辟:蜀路危于剑，怜君自坦途。几回曾啖炙，千里远衔珠。野性便荒饮，时风忌酒徒。相门多礼让，前后莫相逾。
夜合:绮树满朝阳，融融有露光。雨多疑濯锦，风散似分妆。叶密烟蒙火，枝低绣拂墙。更怜当暑见，留咏日偏长。
刘颇诗:一言感激士，三世义忠臣。破瓮嫌妨路，烧庄耻属人。迥分辽海气，闲踏洛阳尘。傥使权由我，还君白马津。
夜饮:灯火隔帘明，竹梢风雨声。诗篇随意赠，杯酒越巡行。漫唱江朝曲，闲征药草名。莫辞终夜饮，朝起又营营。
寄胡灵之:早岁颠狂伴，城中共几年。有时潜步出，连夜小亭眠。月影侵床上，花丛在眼前。今宵正风雨，空宅楚江边。
夜雨:水怪潜幽草，江云拥废居。雷惊空屋柱，电照满床书。竹瓦风频裂，茅檐雨渐疏。平生沧海意，此去怯为鱼。
缘路:总是玲珑竹，兼藏浅漫溪。沙平深见底，石乱不成泥。烟火遥村落，桑麻隔稻畦。此中如有问，甘被到头迷。
洞庭湖:人生除泛海，便到洞庭波。驾浪沉西日，吞空接曙河。虞巡竟安在，轩乐讵曾过。唯有君山下，狂风万古多。
夏阳亭临望，寄河阳侍御尧:望远音书绝，临川意绪长。殷勤眼前水，千里到河阳。
日高睡:隔是身如梦，频来不为名。怜君近南住，时得到山行。
辋川:世累为身累，闲忙不自由。殷勤辋川水，何事出山流。
直台:麋入神羊队，鸟惊海鹭眠。仍教百馀日，迎送直厅前。
醉行:秋风方索漠，霜貌足暌携。今日骑骢马，街中醉蹋泥。
香球:顺俗唯团转，居中莫动摇。爱君心不恻，犹讶火长烧。
漫天岭赠僧:五上两漫天，因师忏业缘。漫天无尽日，浮世有穷年。
百牢关:天上无穷路，生期七十间。那堪九年内，五度百牢关。
酬李浙西先因从事见寄之作:近日金銮直，亲于汉珥貂。内人传帝命，丞相让吾僚。郡悬旌远，长安谕日遥。因君蕊珠赠，还一梦烟霄。
酬周从事望海亭见寄:年老无流辈，行稀足薜萝。热时怜水近，高处见山多。衣袖长堪舞，喉咙转解歌。不辞狂复醉，人世有风波。
代杭民答乐天:翠幕笼斜日，朱衣俨别筵。管弦凄欲罢，城郭望依然。路溢新城市，农开旧废田。春坊幸无事，何惜借三年。
华岳寺:山前古寺临长道，来往淹留为爱山。双燕营巢始西别，百花成子又东还。暝驱羸马频看堠，晓听鸣鸡欲度关。羞见窦师无外役，竹窗依旧老身闲。
寻西明寺僧不在:春来日日到西林，飞锡经行不可寻。莲池旧是无波水，莫逐狂风起浪心。
晚春:昼静帘疏燕语频，双双斗雀动阶尘。柴扉日暮随风掩，落尽闲花不见人。
先醉:今日樽前败饮名，三杯未尽不能倾。怪来花下长先醉，半是春风荡酒情。
羡醉:绮陌高楼竞醉眠，共期憔悴不相怜。也应自有寻春日，虚度而今正少年。
任醉:本怕酒醒浑不饮，因君相劝觉情来。殷勤满酌从听醉，乍可欲醒还一杯。
狂醉:一自柏台为御史，二年辜负两京春。岘亭今日颠狂醉，舞引红娘乱打人。
西明寺牡丹:花向琉璃地上生，光风炫转紫云英。自从天女盘中见，直至今朝眼更明。
送复梦赴韦令幕:世上于今重检身，吾徒耽酒作狂人。西曹旧事多持法，慎莫吐他丞相茵。
野狐泉柳林:去日野狐泉上柳，紫牙初绽拂眉低。秋来寥落惊风雨，叶满空林踏作泥。
永贞二年正月二日上御丹凤楼赦天下…不及盛观:春来饶梦慵朝起，不看千官拥御楼。却著闲行是忙事，数人同傍曲江头。
赠李十二牡丹花片，因以饯行:莺涩余声絮堕风，牡丹花尽叶成丛。可怜颜色经年别，收取朱阑一片红。
靖安穷居:喧静不由居远近，大都车马就权门。野人住处无名利，草满空阶树满园。
赠乐天:等闲相见销长日，也有闲时更学琴。不是眼前无外物，不关心事不经心。
使东川。骆口驿二首:邮亭壁上数行字，崔李题名王白诗。尽日无人共言语，不离墙下至行时。二星徼外通蛮服，五夜灯前草御文。我到东川恰相半，向南看月北看云。
使东川。亚枝红:平阳池上亚枝红，怅望山邮事事同。还向万竿深竹里，一枝浑卧碧流中。
使东川。江上行:闷见汉江流不息，悠悠漫漫竟何成。江流不语意相问，何事远来江上行。
使东川。邮亭月:君多务实我多情，大抵偏嗔步月明。今夜山邮与蛮嶂，君应坚卧我还行。
使东川。江花落:日暮嘉陵江水东，梨花万片逐江风。江花何处最肠断，半落江流半在空。
使东川。嘉陵江二首:秦人惟识秦中水，长想吴江与蜀江。今日嘉川驿楼下，可怜如练绕明窗。千里嘉陵江水声，何年重绕此江行。只应添得清宵梦，时见满江流月明。
使东川。好时节:身骑骢马峨眉下，面带霜威卓氏前。虚度东川好时节，酒楼元被蜀儿眠。
使东川。夜深行:夜深犹自绕江行，震地江声似鼓声。渐见戍楼疑近驿，百牢关吏火前迎。
封书:鹤台南望白云关，城市犹存暂一还。书出步虚三百韵，蕊珠文字在人间。
贬江陵途中寄乐天、杓直杓直…铁乐天以拾遗在翰林:想到江陵无一事，酒杯书卷缀新文。紫芽嫩茗和枝采，朱橘香苞数瓣分。暇日上山狂逐鹿，凌晨过寺饱看云。算缗草诏终须解，不敢将心远羡君。
和乐天招钱蔚章看山绝句:碧落招邀闲旷望，黄金城外玉方壶。人间还有大江海，万里烟波天上无。
寄刘颇二首:平生嗜酒颠狂甚，不许诸公占丈夫。唯爱刘君一片胆，近来还敢似人无。前年碣石烟尘起，共看官军过洛城。无限公卿因战得，与君依旧绿衫行。
送孙胜:桐花暗澹柳惺憁，池带轻波柳带风。今日与君临水别，可怜春尽宋亭中。
早春寻李校书:款款春风澹澹云，柳枝低作翠栊裙。梅含鸡舌兼红气，江弄琼花散绿纹。带雾山莺啼尚小，穿沙芦笋叶才分。今朝何事偏相觅，撩乱芳情最是君。
奉和窦容州:明公莫讶容州远，一路潇湘景气浓。斑竹初成二妃庙，碧莲遥耸九疑峰。禁林闻道长倾凤，池水那能久滞龙。自叹风波去无极，不知何日又相逢。
陪张湖南宴望岳楼，稹为监察御史张中丞知杂事:观象楼前奉末班，绛峰只似殿庭间。今日高楼重陪宴，雨笼衡岳是南山。
岳阳楼:岳阳楼上日衔窗，影到深潭赤玉幢。怅望残春万般意，满棂湖水入西江。
贻蜀五首。病马诗寄上李尚书:万里长鸣望蜀门，病身犹带旧疮痕。遥看云路心空在，久服盐车力渐烦。尚有高悬双镜眼，何由并驾两朱轓。唯应夜识深山道，忽遇君侯一报恩。
贻蜀五首。卢评事子蒙:为我殷勤卢子蒙，近来无复昔时同。懒成积疹推难动，禅尽狂心炼到空。老爱早眠虚夜月，病妨杯酒负春风。唯公两弟闲相访，往往潸然一望公。
贻蜀五首。张校书元夫:未面西川张校书，书来稠叠颇相於。我闻声价金应敌，众道风姿玉不如。远处从人须谨慎，少年为事要舒徐。劝君便是酬君爱，莫比寻常赠鲤鱼。
贻蜀五首。韦兵曹臧文:处处侯门可曳裾，人人争事蜀尚书。摩天气直山曾拔，澈底心清水共虚。鹏翼已翻君好去，乌头未变我何如。殷勤为话深相感，不学冯谖待食鱼。
小碎:小碎诗篇取次书，等闲题柱意何如。诸郎到处应相问，留取三行代鲤鱼。
和乐天赠云寂僧:欲离烦恼三千界，不在禅门八万条。心火自生还自灭，云师无路与君销。
见乐天诗:通州到日日平西，江馆无人虎印泥。忽向破檐残漏处，见君诗在柱心题。
奉和荥阳公离筵作:南郡生徒辞绛帐，东山妓乐拥油旌。钧天排比箫韶待，犹顾人间有别情。
寄乐天:无身尚拟魂相就，身在那无梦往还。直到他生亦相觅，不能空记树中环。
酬知退:终须修到无修处，闻尽声闻始不闻。莫著妄心销彼我，我心无我亦无君。
通州:平生欲得山中住，天与通州绕郡山。睡到日西无一事，月储三万买教闲。
赠李十一:淮水连年起战尘，油旌三换一何频。共君前后俱从事，羞见功名与别人。
酬乐天醉别:前回一去五年别，此别又知何日回。好住乐天休怅望，匹如元不到京来。
和乐天过秘阁书省旧厅:闻君西省重徘徊，秘阁书房次第开。壁记欲题三漏合，吏人惊问十年来。经排蠹简怜初校，芸长陈根识旧栽。司马见诗心最苦，满身蚊蚋哭烟埃。
和乐天赠杨秘书:旧与杨郎在帝城，搜天斡地觅诗情。曾因并句甘称小，不为论年便唤兄。刮骨直穿由苦斗，梦肠翻出暂闲行。因君投赠还相和，老去那能竞底名。
酬乐天频梦微之:山水万重书断绝，念君怜我梦相闻。我今因病魂颠倒，唯梦闲人不梦君。
酬乐天春寄微之:鹦心明黠雀幽蒙，何事相将尽入笼。君避海鲸惊浪里，我随巴蟒瘴烟中。千山塞路音书绝，两地知春历日同。一树梅花数升酒，醉寻江岸哭东风。
酬乐天武关南见微之题山石榴花诗:比因酬赠为花时，不为君行不复知。又更几年还共到，满墙尘土两篇诗。
酬乐天寄生衣:秋茅处处流痎疟，夜鸟声声哭瘴云。羸骨不胜纤细物，欲将文服却还君。
自责:犀带金鱼束紫袍，不能将命报分毫。他时得见牛常侍，为尔君前捧佩刀。
杏花:常年出入右银台，每怪春光例早回。惭愧杏园行在景，同州园里也先开。
第三岁日咏春风，凭杨员外寄长安柳:三日春风已有情，拂人头面稍怜轻。殷勤为报长安柳，莫惜枝条动软声。
和王侍郎酬广宣上人观放榜后相贺:渥洼徒自有权奇，伯乐书名世始知。竞走墙前希得俊，高悬日下表无私。都中纸贵流传后，海外金填姓字时。珍重刘繇因首荐，为君送和碧云诗。
再酬复言和前篇:经过二郡逢贤牧，聚集诸郎宴老身。清夜漫劳红烛会，白头非是翠娥邻。曾携酒伴无端宿，自入朝行便别春。潦倒微之从不占，未知公议道何人。
赠乐天:莫言邻境易经过，彼此分符欲奈何。垂老相逢渐难别，白头期限各无多。
重夸州宅旦暮景色，兼酬前篇末句:仙都难画亦难书，暂合登临不合居。绕郭烟岚新雨后，满山楼阁上灯初。人声晓动千门辟，湖色宵涵万象虚。为问西州罗刹岸，涛头冲突近何如。
和乐天早春见寄:雨香云澹觉微和，谁送春声入棹歌。萱近北堂穿土早，柳偏东面受风多。湖添水色消残雪，江送潮头涌漫波。同受新年不同赏，无由缩地欲如何。
酬乐天重寄别:却报君侯听苦辞，老头抛我欲何之。武牢关外虽分手，不似如今衰白时。
题长庆四年历日尾:残历半张余十四，灰心雪鬓两凄然。定知新岁御楼后，从此不名长庆年。
采珠行:海波无底珠沉海，采珠之人判死采。万人判死一得珠，斛量买婢人何在。年年采珠珠避人。今年采珠由海神。海神采珠珠尽死，死尽明珠空海水。珠为海物海属神，神今自采何况人。
当来日大难行:当来日大难行。前有阪，后有坑。大梁侧，小梁倾。两轴相绞，两轮相撑。大牛竖，小牛横。乌啄牛背，足趺力伫。当来日大难行。太行虽险，险可使平。轮轴自挠，牵制不停。泥潦渐久，荆棘旋生。行必不得，不如不行。
和李校书新题乐府十二首。华原磬:泗滨浮石裁为磬，古乐疏音少人听。工师小贱牙旷稀，不辨邪声嫌雅正。正声不屈古调高，钟律参差管弦病。铿金戛瑟徒相杂，投玉敲冰杳然零。华原软石易追琢，高下随人无雅郑。弃旧美新由乐胥，自此黄钟不能竞。玄宗爱乐爱新乐，梨园弟子承恩横。霓裳才彻胡骑来，云门未得蒙亲定。我藏古磬藏在心，有时激作南风咏。伯夔曾抚野兽驯，仲尼暂叩春雷盛。何时得向笋簴悬，为君一吼君心醒。愿君每听念封疆，不遣豺狼剿人命。
和李校书新题乐府十二首。法曲:吾闻黄帝鼓清角，弭伏熊罴舞玄鹤。舜持干羽苗革心，尧用咸池凤巢阁。大夏濩武皆象功，功多已讶玄功薄。汉祖过沛亦有歌，秦王破阵非无作。作之宗庙见艰难，作之军旅传糟粕。明皇度曲多新态，宛转侵淫易沉著。赤白桃李取花名，霓裳羽衣号天落。雅弄虽云已变乱，夷音未得相参错。自从胡骑起烟尘，毛毳腥膻满咸洛。女为胡妇学胡妆，伎进胡音务胡乐。火凤声沉多咽绝，春莺啭罢长萧索。胡音胡骑与胡妆，五十年来竞纷泊。
和李校书新题乐府十二首。骠国乐:骠之乐器头象驼，音声不合十二和。促舞跳趫筋节硬，繁辞变乱名字讹。千弹万唱皆咽咽，左旋右转空傞傞。俯地呼天终不会，曲成调变当如何。德宗深意在柔远，笙镛不御停娇娥。史馆书为朝贡传，太常编入鞮靺科。古时陶尧作天子，逊遁亲听康衢歌。又遣遒人持木铎，遍采讴谣天下过。万人有意皆洞达，四岳不敢施烦苛。尽令区中击壤块，燕及海外覃恩波。秦霸周衰古官废，下堙上塞王道颇。共矜异俗同声教，不念齐民方荐瘥。传称鱼鳖亦咸若，苟能效此诚足多。借如牛马未蒙泽，岂在抱瓮滋鼋鼍。教化从来有源委，必将泳海先泳河。是非倒置自古有，骠兮骠兮谁尔诃。
庙之神:我马烦兮释我车，神之庙兮山之阿。予一拜而一祝，祝予心之无涯。涕汍澜而零落，神寂默而无哗。神兮神兮，奈神之寂默而不言何。复再拜而再祝，鼓吾腹兮歌吾歌。歌曰：今耶，古耶，有耶，无耶。福不自神耶，神不福人耶。巫尔惑耶，稔而诛耶。谒不得耶，终不可谒耶。返吾驾而遵吾道，庙之木兮山之花。
志坚师:嵩山老僧披破衲，七十八年三十腊。灵武朝天辽海征，宇宙曾行三四匝。初因怏怏薙却头，便绕嵩山寂师塔。淮西未返半年前，已见淮西阵云合。
答子蒙:报卢君，门外雪纷纷。纷纷门外雪，城中鼓声绝。强梁御史人觑步，安得夜开沽酒户。
厅前柏:厅前柏，知君曾对罗希奭。我本癫狂耽酒人，何事与君为对敌。为对敌，洛阳城中花赤白。花赤白，囚渐多，花之赤白奈尔何。
三泉驿:三泉驿内逢上巳，新叶趋尘花落地。劝君满盏君莫辞，别后无人共君醉。洛阳城中无限人，贵人自贵贫自贫。
梦昔时:闲窗结幽梦，此梦谁人知。夜半初得处，天明临去时。山川已久隔，云雨两无期。何事来相感，又成新别离。
樱桃花:樱桃花，一枝两枝千万朵。花砖曾立摘花人，窣破罗裙红似火。
闺晚:红裙委砖阶，玉爪朱橘。素臆光如砑，明瞳艳凝溢。。调弦不成曲，学书徒弄笔。夜色侵洞房，春烟透帘出。
桃花:桃花浅深处，似匀深浅妆。春风助肠断，吹落白衣裳。
暮秋:看著墙西日又沉，步廊回合戟门深。栖乌满树声声绝，小玉上床铺夜衾。
舞腰:裙裾旋旋手迢迢，不趁音声自趁娇。未必诸郎知曲误，一时偷眼为回腰。
看花:努力少年求好官，好花须是少年看。君看老大逢花树，未折一枝心已阑。
春晓:半欲天明半未明，醉闻花气睡闻莺。□儿撼起钟声动，二十年前晓寺情。
酬白乐天杏花园:刘郎不用闲惆怅，且作花间共醉人。算得贞元旧朝士，几人同见太和春。
过东都别乐天二首:君应怪我留连久，我欲与君辞别难。白头徒侣渐稀少，明日恐君无此欢。自识君来三度别，这回白尽老髭须。恋君不去君须会，知得后回相见无。
逢白公:远路事无限，相逢唯一言。月色照荣辱，长安千万门。
赠毛仙翁:仙驾初从蓬海来，相逢又说向天台。一言亲授希微诀，三夕同倾沆瀣杯。此日临风飘羽卫，他年嘉约指盐梅。花前挥手迢遥去，目断霓旌不可陪。
八月十四日夜玩月:犹欠一宵轮未满，紫霞红衬碧云端。谁能唤得姮娥下，引向堂前子细看。
修龟山鱼池示众僧:劝尔诸僧好护持，不须垂钓引青丝。云山莫厌看经坐，便是浮生得道时。
赠刘采春:新妆巧样画双蛾，谩里常州透额罗。正面偷匀光滑笏，缓行轻踏破纹波。言辞雅措风流足，举止低回秀媚多。更有恼人肠断处，选词能唱望夫歌。
句:儿歌杨柳叶，妾拂石榴花。松门待制应全远，药树监搜可得知。髻鬟峨峨高一尺，门前立地看春风。
废琴:丝桐合为琴，中有太古声。古声澹无味，不称今人情。玉徽光彩灭，朱弦尘土生。废弃来已久，遗音尚泠泠。不辞为君弹，纵弹人不听。何物使之然，羌笛与秦筝。
答友问:大圭廉不割，利剑用不缺。当其斩马时，良玉不如铁。置铁在洪炉，铁消易如雪。良玉同其中，三日烧不热。君疑才与德，咏此知优劣。
折剑头:拾得折剑头，不知折之由。一握青蛇尾，数寸碧峰头。疑是斩鲸鲵，不然刺蛟虬。缺落泥土中，委弃无人收。我有鄙介性，好刚不好柔。勿轻直折剑，犹胜曲全钩。
放鹰:十月鹰出笼，草枯雉兔肥。下鞲随指顾，百掷无一遗。鹰翅疾如风，鹰爪利如锥。本为鸟所设，今为人所资。孰能使之然，有术甚易知。取其向背性，制在饥饱时。不可使长饱，不可使长饥。饥则力不足，饱则背人飞。乘饥纵搏击，未饱须絷维。所以爪翅功，而人坐收之。圣明驭英雄，其术亦如斯。鄙语不可弃，吾闻诸猎师。
薛中丞:百人无一直，百直无一遇。借问遇者谁，正人行得路。中丞薛存诚，守直心甚固。皇明烛如日，再使秉王度。奸豪与佞巧，非不憎且惧。直道渐光明，邪谋难盖覆。每因匪躬节，知有匡时具。张为坠网纲，倚作颓檐柱。悠哉上天意，报施纷回互。自古已冥茫，从今尤不谕。岂与小人意，昏然同好恶。不然君子人，何反如朝露。裴相昨已夭，薛君今又去。以我惜贤心，五年如旦暮。况闻善人命，长短系运数。今我一涕零，岂为中丞故。
夏旱:太阴不离毕，太岁仍在午。旱日与炎风，枯焦我田亩。金石欲销铄，况兹禾与黍。嗷嗷万族中，唯农最辛苦。悯然望岁者，出门何所睹。但见棘与茨，罗生遍场圃。恶苗承沴气，欣然得其所。感此因问天，可能长不雨。
和答诗十首。和分水岭:高岭峻棱棱，细泉流亹亹。势分合不得，东西随所委。悠悠草蔓底，溅溅石罅里。分流来几年，昼夜两如此。朝宗远不及，去海三千里。浸润小无功，山苗长旱死。萦纡用无所，奔迫流不已。唯作呜咽声，夜入行人耳。有源殊不竭，无坎终难止。同出而异流，君看何所似。有似骨肉亲，派别从兹始。又似势利交，波澜相背起。所以赠君诗，将君何所比。不比山上泉，比君井中水。
叹鲁二首:季桓心岂忠，其富过周公。阳货道岂正，其权执国命。由来富与权，不系才与贤。所托得其地，虽愚亦获安。彘肥因粪壤，鼠稳依社坛。虫兽尚如是，岂谓无因缘。展禽胡为者，直道竟三黜。颜子何如人，屡空聊过日。皆怀王佐道，不践陪臣秩。自古无奈何，命为时所屈。有如草木分，天各与其一。荔枝非名花，牡丹无甘实。
立部伎－刺雅乐之替也:立部伎，鼓笛喧。舞双剑，跳七丸。袅巨索，掉长竿。太常部伎有等级，堂上者坐堂下立。堂上坐部笙歌清，堂下立部鼓笛鸣。笙歌一声众侧耳，鼓笛万曲无人听。立部贱，坐部贵，坐部退为立部伎，击鼓吹笙和杂戏。立部又退何所任，始就乐悬操雅音。雅音替坏一至此，长令尔辈调宫徵。圆丘后土郊祀时，言将此乐感神祇。欲望凤来百兽舞，何异北辕将适楚。工师愚贱安足云，太常三卿尔何人。
司天台－引古以儆今也:司天台，仰观俯察天人际。羲和死来职事废，官不求贤空取艺。昔闻西汉元成间，上陵下替谪见天。北辰微闇少光色，四星煌煌如火赤。耀芒动角射三台，上台半灭中台坼。是时非无太史官，眼见心知不敢言。明朝趋入明光殿，唯奏庆云寿星见。天文时变两如斯，九重天子不得知。不得知，安用台高百尺为。
百炼镜－辨皇王鉴也:百炼镜，镕范非常规，日辰处所灵且祇。江心波上舟中铸，五月五日日午时。琼粉金膏磨莹已，化为一片秋潭水。镜成将献蓬莱宫，扬州长吏手自封。人间臣妾不合照，背有九五飞天龙。人人呼为天子镜，我有一言闻太宗。太宗常以人为镜，鉴古鉴今不鉴容。四海安危居掌内，百王治乱悬心中。乃知天子别有镜，不是扬州百炼铜。
官牛－讽执政也:官牛官牛驾官车，浐水岸边般载沙。一石沙，几斤重，朝载暮载将何用。载向五门官道西，绿槐阴下铺沙堤。昨来新拜右丞相，恐怕泥涂污马蹄。右丞相，马蹄蹋沙虽净洁，牛领牵车欲流血。右丞相，但能济人治国调阴阳，官牛领穿亦无妨。
紫毫笔－讥失职也:紫毫笔，尖如锥兮利如刀。江南石上有老兔，吃竹饮泉生紫毫。宣城之人采为笔，千万毛中拣一毫。毫虽轻，功甚重。管勒工名充岁贡，君兮臣兮勿轻用。勿轻用，将何如，愿赐东西府御史，愿颁左右台起居。搦管趋入黄金阙，抽毫立在白玉除。臣有奸邪正衙奏，君有动言直笔书。起居郎，侍御史，尔知紫毫不易致。每岁宣城进笔时，紫毫之价如金贵。慎勿空将弹失仪，慎勿空将录制词。
病假中南亭闲望:欹枕不视事，两日门掩关。始知吏役身，不病不得闲。闲意不在远，小亭方丈间。西檐竹梢上，坐见太白山。遥愧峰上云，对此尘中颜。
冬夜与钱员外同直禁中:夜深草诏罢，霜月凄凛凛。欲卧暖残杯，灯前相对饮。连铺青缣被，封置通中枕。仿佛百余宵，与君同此寝。
禁中:门严九重静，窗幽一室闲。好是修心处，何必在深山。
赠王山人:闻君减寝食，日听神仙说。暗待非常人，潜求长生诀。言长本对短，未离生死辙。假使得长生，才能胜夭折。松树千年朽，槿花一日歇。毕竟共虚空，何须夸岁月。彭殇徒自异，生死终无别。不如学无生，无生即无灭。
秋山:久病旷心赏，今朝一登山。山秋云物冷，称我清羸颜。白石卧可枕，青萝行可攀。意中如有得，尽日不欲还。人生无几何，如寄天地间。心有千载忧，身无一日闲。何时解尘网，此地来掩关。
题杨颖士西亭:静得亭上境，远谐尘外踪。凭轩东南望，鸟灭山重重。竹露冷烦襟，杉风清病容。旷然宜真趣，道与心相逢。即此可遗世，何必蓬壶峰。
闲居:空腹一盏粥，饥食有余味。南檐半床日，暖卧因成睡。绵袍拥两膝，竹几支双臂。从旦直至昏，身心一无事。心足即为富，身闲乃当贵。富贵在此中，何必居高位。君看裴相国，金紫光照地。心苦头尽白，才年四十四。乃知高盖车，乘者多忧畏。
答卜者:病眼昏似夜，衰鬓飒如秋。除却须衣食，平生百事休。知君善易者，问我决疑不。不卜非他故，人间无所求。
官舍内新凿小池:帘下开小池，盈盈水方积。中底铺白沙，四隅甃青石。勿言不深广，但取幽人适。泛滟微雨朝，泓澄明月夕。岂无大江水，波浪连天白。未如床席间，方丈深盈尺。清浅可狎弄，昏烦聊漱涤。最爱晓暝时，一片秋天碧。
宿简寂观:岩白云尚屯，林红叶初陨。秋光引闲步，不知身远近。夕投灵洞宿，卧觉尘机泯。名利心既忘，市朝梦亦尽。暂来尚如此，况乃终身隐。何以疗夜饥，一匙云母粉。
约心:黑鬓丝雪侵，青袍尘土涴。兀兀复腾腾，江城一上佐。朝就高斋上，熏然负暄卧。晚下小池前，澹然临水坐。已约终身心，长如今日过。
早春:雪消冰又释，景和风复暄。满庭田地湿，荠叶生墙根。官舍悄无事，日西斜掩门。不开庄老卷，欲与何人言。
岁暮:已任时命去，亦从岁月除。中心一调伏，外累尽空虚。名宦意已矣，林泉计何如。拟近东林寺，溪边结一庐。
截树:种树当前轩，树高柯叶繁。惜哉远山色，隐此蒙笼间。一朝持斧斤，手自截其端。万叶落头上，千峰来面前。忽似决云雾，豁达睹青天。又如所念人，久别一款颜。始有清风至，稍见飞鸟还。开怀东南望，目远心辽然。人各有偏好，物莫能两全。岂不爱柔条，不如见青山。
题座隅:手不任执殳，肩不能荷锄。量力揆所用，曾不敌一夫。幸因笔砚功，得升仕进途。历官凡五六，禄俸及妻孥。左右有兼仆，出入有单车。自奉虽不厚，亦不至饥劬。若有人及此，傍观为何如。虽贤亦为幸，况我鄙且愚。伯夷古贤人，鲁山亦其徒。时哉无奈何，俱化为饿殍。念彼益自愧，不敢忘斯须。平生荣利心，破灭无遗馀。犹恐尘妄起，题此于座隅。
食后:食罢一觉睡，起来两瓯茶。举头看日影，已复西南斜。乐人惜日促，忧人厌年赊。无忧无乐者，长短任生涯。
夜琴:蜀桐木性实，楚丝音韵清。调慢弹且缓，夜深十数声。入耳澹无味，惬心潜有情。自弄还自罢，亦不要人听。
宿清源寺:往谪浔阳去，夜憩辋溪曲。今为钱塘行，重经兹寺宿。尔来几何岁，溪草二八绿。不见旧房僧，苍然新树木。虚空走日月，世界迁陵谷。我生寄其间，孰能逃倚伏。随缘又南去，好住东廊竹。
自秦望赴五松驿，马上偶睡，睡觉成吟:长途发已久，前馆行未至。体倦目已昏，瞌然遂成睡。右袂尚垂鞭，左手暂委辔。忽觉问仆夫，才行百步地。形神分处所，迟速相乖异。马上几多时，梦中无限事。诚哉达人语，百龄同一寐。
枯桑:道傍老枯树，枯来非一朝。皮黄外尚活，心黑中先焦。有似多忧者，非因外火烧。
自蜀江至洞庭湖口有感而作:江从西南来，浩浩无旦夕。长波逐若泻，连山凿如劈。千年不壅溃，万姓无垫溺。不尔民为鱼，大哉禹之绩。导岷既艰远，距海无咫尺。胡为不讫功，余水斯委积。洞庭与青草，大小两相敌。混合万丈深，淼茫千里白。每岁秋夏时，浩大吞七泽。水族窟穴多，农人土地窄。我今尚嗟叹，禹岂不爱惜。邈未究其由，想古观遗迹。疑此苗人顽，恃险不终役。帝亦无奈何，留患与今昔。水流天地内，如身有血脉。滞则为疽疣，治之在针石。安得禹复生，为唐水官伯。手提倚天剑，重来亲指画。疏河似翦纸，决壅同裂帛。渗作膏腴田，蹋平鱼鳖宅。龙宫变闾里，水府生禾麦。坐添百万户，书我司徒籍。
郡亭:平旦起视事，亭午卧掩关。除亲簿领外，多在琴书前。况有虚白亭，坐见海门山。潮来一凭槛，宾至一开筵。终朝对云水，有时听管弦。持此聊过日，非忙亦非闲。山林太寂寞，朝阙空喧烦。唯兹郡阁内，嚣静得中间。
咏怀:昔为凤阁郎，今为二千石。自觉不如今，人言不如昔。昔虽居近密，终日多忧惕。有诗不敢吟，有酒不敢吃。今虽在疏远，竟岁无牵役。饱食坐终朝，长歌醉通夕。人生百年内，疾速如过隙。先务身安闲，次要心欢适。事有得而失，物有损而益。所以见道人，观心不观迹。
吾雏:吾雏字阿罗，阿罗才七龄。嗟吾不才子，怜尔无弟兄。抚养虽骄騃，性识颇聪明。学母画眉样，效吾咏诗声。我齿今欲堕，汝齿昨始生。我头发尽落，汝顶髻初成。老幼不相待，父衰汝孩婴。缅想古人心，慈爱亦不轻。蔡邕念文姬，于公叹缇萦。敢求得汝力，但未忘父情。
食饱:食饱拂枕卧，睡足起闲吟。浅酌一杯酒，缓弹数弄琴。既可畅情性，亦足傲光阴。谁知利名尽，无复长安心。
别萱桂:使君竟不住，萱桂徒栽种。桂有留人名，萱无忘忧用。不如江畔月，步步来相送。
琴:置琴曲几上，慵坐但含情。何烦故挥弄，风弦自有声。
鹤:人各有所好，物固无常宜。谁谓尔能舞，不如闲立时。
池畔二首:结构池西廊，疏理池东树。此意人不知，欲为待月处。持刀密竹□，竹少风来多。此意人不会，欲令池有波。
赠言:捧籝献千金，彼金何足道。临觞赠一言，此言真可宝。流光我已晚，适意君不早。况君春风面，柔促如芳草。二十方长成，三十向衰老。镜中桃李色，不得十年好。胡为坐脉脉，不肯倾怀抱。
禁中月:海水明月出，禁中清夜长。东南楼殿白，稍稍上宫墙。净落金塘水，明浮玉砌霜。不比人间见，尘土污清光。
赠卖松者:一束苍苍色，知从涧底来。劚掘经几日，枝叶满尘埃。不买非他意，城中无地栽。
禁中秋宿:风翻朱里幕，雨冷通中枕。耿耿背斜灯，秋床一人寝。
早梳头:夜沐早梳头，窗明秋镜晓。飒然握中发，一沐知一少。年事渐蹉跎，世缘方缴绕。不学空门法，老病何由了。未得无生心，白头亦为夭。
梦裴相公:五年生死隔，一夕魂梦通。梦中如往日，同直金銮宫。仿佛金紫色，分明冰玉容。勤勤相眷意，亦与平生同。既寤知是梦，悯然情未终。追想当时事，何殊昨夜中。自我学心法，万缘成一空。今朝为君子，流涕一沾胸。
对酒:人生一百岁，通计三万日。何况百岁人，人间百无一。贤愚共零落，贵贱同埋没。东岱前后魂，北邙新旧骨。复闻药误者，为爱延年术。又有忧死者，为贪政事笔。药误不得老，忧死非因疾。谁言人最灵，知得不知失。何如会亲友，饮此杯中物。能沃烦虑消，能陶真性出。所以刘阮辈，终年醉兀兀。
谕怀:黑头日已白，白面日已黑。人生未死间，变化何终极。常言在己者，莫若形与色。一朝改变来，止遏不能得。况彼身外事，悠悠通与塞。
感镜:美人与我别，留镜在匣中。自从花颜去，秋水无芙蓉。经年不开匣，红埃覆青铜。今朝一拂拭，自照憔悴容。照罢重惆怅，背有双盘龙。
沐浴:经年不沐浴，尘垢满肌肤。今朝一澡濯，衰瘦颇有馀。老色头鬓白，病形支体虚。衣宽有剩带，发少不胜梳。自问今年几，春秋四十初。四十已如此，七十复何知。
栽松二首:小松未盈尺，心爱手自移。苍然涧底色，云湿烟霏霏。栽植我年晚，长成君性迟。如何过四十，种此数寸枝。得见成阴否，人生七十稀。爱君抱晚节，怜君含直文。欲得朝朝见，阶前故种君。知君死则已，不死会凌云。
哭李三:去年渭水曲，秋时访我来。今年常乐里，春日哭君回。哭君仰问天，天意安在哉。若必夺其寿，何如不与才。落然身后事，妻病女婴孩。
初出蓝田路作:停骖问前路，路在秋云里。苍苍县南道，去途从此始。绝顶忽上盘，众山皆下视。下视千万峰，峰头如浪起。朝经韩公坡，夕次蓝桥水。浔阳近四千，始行七十里。人烦马蹄跙，劳苦已如此。
宿东林寺:经窗灯焰短，僧炉火气深。索落庐山夜，风雪宿东林。
送幼史:淮右寇未散，江西岁再徂。故里干戈地，行人风雪途。此时与尔别，江畔立踟蹰。
夜雪:已讶衾枕冷，复见窗户明。夜深知雪重，时闻折竹声。
寄行简:郁郁眉多敛，默默口寡言。岂是愿如此，举目谁与欢。去春尔西征，从事巴蜀间。今春我南谪，抱疾江海壖。相去六千里，地绝天邈然。十书九不达，何以开忧颜。渴人多梦饮，饥人多梦餐。春来梦何处，合眼到东川。
司马宅:雨径绿芜合，霜园红叶多。萧条司马宅，门巷无人过。唯对大江水，秋风朝夕波。
卧小斋:朝起视事毕，晏坐饱食终。散步长廊下，卧退小斋中。拙政自多暇，幽情谁与同。孰云二千石，心如田野翁。
蚊蟆:巴徼炎毒早，二月蚊蟆生。咂肤拂不去，绕耳薨薨声。斯物颇微细，中人初甚轻。如有肤受谮，久则疮痏成。痏成无奈何，所要防其萌。幺虫何足道，潜喻儆人情。
负冬日:杲杲冬日出，照我屋南隅。负暄闭目坐，和气生肌肤。初似饮醇醪，又如蛰者苏。外融百骸畅，中适一念无。旷然忘所在，心与虚空俱。
逍遥咏:亦莫恋此身，亦莫厌此身。此身何足恋，万劫烦恼根。此身何足厌，一聚虚空尘。无恋亦无厌，始是逍遥人。
花非花:花非花，雾非雾。夜半来，天明去。来如春梦几多时，去似朝云无觅处。
和渭北刘大夫借便秋遮虏，寄朝中亲友:巨镇为邦屏，全材作国桢。韬钤汉上将，文墨鲁诸生。豹虎关西卒，金汤渭北城。宠深初受棨，威重正扬兵。阵占山河布，军谙水草行。夏苗侵虎落，宵遁失蕃营。云队攒戈戟，风行卷旆旌。堠空烽火灭，气胜鼓鼙鸣。胡马辞南牧，周师罢北征。回头问天下，何处有欃枪。
华阳观桃花时招李六拾遗饮:华阳观里仙桃发，把酒看花心自知。争忍开时不同醉，明朝后日即空枝。
华阳观中八月十五日夜招友玩月:人道秋中明月好，欲邀同赏意如何。华阳洞里秋坛上，今夜清光此处多。
春中与卢四周谅华阳观同居:性情懒慢好相亲，门巷萧条称作邻。背烛共怜深夜月，蹋花同惜少年春。杏坛住僻虽宜病，芸阁官微不救贫。文行如君尚憔悴，不知霄汉待何人。
再因公事到骆口驿:今年到时夏云白，去年来时秋树红。两度见山心有愧，皆因王事到山中。
酬赵秀才赠新登科诸先辈:莫羡蓬莱鸾鹤侣，道成羽翼自生身。君看名在丹台者，尽是人间修道人。
过天门街:雪尽终南又欲春，遥怜翠色对红尘。千车万马九衢上，回首看山无一人。
惜玉蕊花，有怀集贤王校书起:芳意将阑风又吹，白云离叶雪辞枝。集贤雠校无闲日，落尽瑶花君不知。
留别吴七正字:成名共记甲科上，署吏同登芸阁间。唯是尘心殊道性，秋蓬常转水长闲。
感故张仆射诸妓:黄金不惜买蛾眉，拣得如花三四枝。歌舞教成心力尽，一朝身去不相随。
见尹公亮新诗，偶赠绝句:袖里新诗十首馀，吟看句句是琼琚。如何持此将干谒，不及公卿一字书。
感芍药花，寄正一上人:今日阶前红芍药，几花欲老几花新。开时不解比色相，落后始知如幻身。空门此去几多地，欲把残花问上人。
题流沟寺古松:烟叶葱茏苍麈尾，霜皮剥落紫龙鳞。欲知松老看尘壁，死却题诗几许人。
花下自劝酒:酒盏酌来须满满，花枝看即落纷纷。莫言三十是年少，百岁三分已一分。
题施山人野居:得道应无著，谋生亦不妨。春泥秧稻暖，夜火焙茶香。水巷风尘少，松斋日月长。高闲真是贵，何处觅侯王。
答张籍，因以代书:怜君马瘦衣裘薄，许到江东访鄙夫。今日正闲天又暖，可能扶病暂来无。
杏园花落时招钱员外同醉:花园欲去去应迟，正是风吹狼藉时。近西数树犹堪醉，半落春风半在枝。
禁中夜作，书与元九:心绪万端书两纸，欲封重读意迟迟。五声宫漏初鸣夜，一点窗灯欲灭时。
闻微之江陵卧病以大通中散碧腴垂云膏寄之因题四韵:已题一帖红消散，又封一合碧云英。凭人寄向江陵去，道路迢迢一月程。未必能治江上瘴，且图遥慰病中情。到时想得君拈得，枕上开看眼暂明。
重酬钱员外:雪中重寄雪山偈，问答殷勤四句中。本立空名缘破妄，若能无妄亦无空。
微之宅残牡丹:残红零落无人赏，雨打风摧花不全。诸处见时犹怅望，况当元九小亭前。
和钱员外青龙寺上方望旧山:旧峰松雪旧溪云，怅望今朝遥属君。共道使臣非俗吏，南山莫动北山文。
答元奉礼同宿见赠:相逢俱叹不闲身，直日常多斋日频。晓鼓一声分散去，明朝风景属何人。
赠别宣上人:上人处世界，清净何所似。似彼白莲花，在水不著水。性真悟泡幻，行洁离尘滓。修道来几时，身心俱到此。嗟余牵世网，不得长依止。离念与碧云，秋来朝夕起。
酬和元九东川路诗十二首。骆口驿旧题诗:拙诗在壁无人爱，鸟污苔侵文字残。唯有多情元侍御，绣衣不惜拂尘看。
答山驿梦:入君旅梦来千里，闭我幽魂欲二年。莫忘平生行坐处，后堂阶下竹丛前。
萧员外寄新蜀茶:蜀茶寄到但惊新，渭水煎来始觉珍。满瓯似乳堪持玩，况是春深酒渴人。
病气:自知气发每因情，情在何由气得平。若问病根深与浅，此身应与病齐生。
叹元九:不入城门来五载，同时班列尽官高。何人牢落犹依旧，唯有江陵元士曹。
得袁相书:谷苗深处一农夫，面黑头斑手把锄。何意使人犹识我，就田来送相公书。
病中作:病来城里诸亲故，厚薄亲疏心总知。唯有蔚章于我分，深于同在翰林时。
感化寺见元九、刘三十二题名处:微之谪去千余里，太白无来十一年。今日见名如见面，尘埃壁上破窗前。
开元九诗书卷:红笺白纸两三束，半是君诗半是书。经年不展缘身病，今日开看生蠹鱼。
夜坐:庭前尽日立到夜，灯下有时坐彻明。此情不语何人会，时复长吁一两声。
有感:绝弦与断丝，犹有却续时。唯有衷肠断，应无续得期。
答友问:似玉童颜尽，如霜病鬓新。莫惊身顿老，心更老于身。
得钱舍人书问眼疾:春来眼暗少心情，点尽黄连尚未平。唯得君书胜得药，开缄未读眼先明。
还李十一马:传语李君劳寄马，病来唯著杖扶身。纵拟强骑无出处，却将牵与趁朝人。
早春:雪散因和气，冰开得暖光。春销不得处，唯有鬓边霜。
广宣上人以应制诗见示因以赠…居安国寺红楼院以诗供奉:道林谈论惠休诗，一到人天便作师。香积筵承紫泥诏，昭阳歌唱碧云词。红楼许住请银钥，翠辇陪行蹋玉墀。惆怅甘泉曾侍从，与君前后不同时。
重到城七绝句。见元九:容貌一日减一日，心情十分无九分。每逢陌路犹嗟叹，何况今朝是见君。
靖安北街赠李二十:榆荚抛钱柳展眉，两人并马语行迟。还似往年安福寺，共君私试却回时。
见杨弘贞诗赋，因题绝句以自谕:赋句诗章妙入神，未年三十即无身。常嗟薄命形憔悴，若比弘贞是幸人。
和元八侍御升平新居四绝句。累土山:堆土渐高山意出，终南移入户庭间。玉峰蓝水应惆怅，恐见新山望旧山。
和元八侍御升平新居四绝句。松树:白金换得青松树，君既先栽我不栽。幸有西风易凭仗，夜深偷送好声来。
听水部吴员外新诗，因赠绝句:朱绂仙郎白雪歌，和人虽少爱人多。明朝说与诗人道，水部如今不姓何。
寄生衣与微之，因题封上:浅色縠衫轻似雾，纺花纱袴薄于云。莫嫌轻薄但知著，犹恐通州热杀君。
白牡丹:白花冷澹无人爱，亦占芳名道牡丹。应似东宫白赞善，被人还唤作朝官。
发商州:商州馆里停三日，待得妻孥相逐行。若比李三犹自胜，儿啼妇哭不闻声。
罢药:自学坐禅休服药，从他时复病沉沉。此身不要全强健，强健多生人我心。
红藤杖:交亲过浐别，车马到江回。唯有红藤杖，相随万里来。
江上吟元八绝句:大江深处月明时，一夜吟君小律诗。应有水仙潜出听，翻将唱作步虚词。
舟中读元九诗:把君诗卷灯前读，诗尽灯残天未明。眼痛灭灯犹暗坐，逆风吹浪打船声。
题李山人:厨无烟火室无妻，篱落萧条屋舍低。每日将何疗饥渴，井华云粉一刀圭。
江楼偶宴赠同座:南浦闲行罢，西楼小宴时。望湖凭槛久，待月放杯迟。江果尝卢橘，山歌听竹枝。相逢且同乐，何必旧相知。
移山樱桃:亦知官舍非吾宅，且劚山樱满院栽。上佐近来多五考，少应四度见花开。
官舍闲题:职散优闲地，身慵老大时。送春唯有酒，销日不过棋。禄米獐牙稻，园蔬鸭脚葵。饱餐仍晏起，余暇弄龟儿。
题庐山山下汤泉:一眼汤泉流向东，浸泥浇草暖无功。骊山温水因何事，流入金铺玉甃中。
阶下莲:叶展影翻当砌月，花开香散入帘风。不如种在天池上，犹胜生于野水中。
厅前桂:天台岭上凌霜树，司马厅前委地丛。一种不生明月里，山中犹校胜尘中。
除夜:薄晚支颐坐，中宵枕臂眠。一从身去国，再见日周天。老度江南岁，春抛渭北田。浔阳来早晚，明日是三年。
闻李十一出牧澧州，崔二十二出牧果州，因寄绝句:平生相见即眉开，静念无如李与崔。各是天涯为刺史，缘何不觅九江来。
上香炉峰:倚石攀萝歇病身，青筇竹杖白纱巾。他时画出庐山障，便是香炉峰上人。
箬岘东池:箬岘亭东有小池，早荷新荇绿参差。中宵把火行人发，惊起双栖白鹭鸶。
遗爱寺:弄日临溪坐，寻花绕寺行。时时闻鸟语，处处是泉声。
黄石岩下作:久别鹓鸾侣，深随鸟兽群。教他远亲故，何处觅知闻。昔日青云意，今移向白云。
戏赠李十三判官:垂鞭相送醉醺醺，遥见庐山指似君。想君初觉从军乐，未爱香炉峰上云。
读僧灵彻诗:东林寺里西廊下，石片镌题数首诗。言句怪来还校别，看名知是老汤师。
闲吟:自从苦学空门法，销尽平生种种心。唯有诗魔降未得，每逢风月一闲吟。
戏问山石榴:小树山榴近砌栽，半含红萼带花来。争知司马夫人妒，移到庭前便不开。
元九以绿丝布白轻褣见寄制成衣服以诗报知:绿丝文布素轻褣，珍重京华手自封。贫友远劳君寄附，病妻亲为我裁缝。袴花白似秋去薄，衫色青于春草浓。欲著却休知不称，折腰无复旧形容。
自题:功名宿昔人多许，宠辱斯须自不知。一旦失恩先左降，三年随例未量移。马头觅角生何日，石火敲光住几时。前事是身俱若此，空门不去欲何之。
寻郭道士不遇:郡中乞假来相访，洞里朝元去不逢。看院只留双白鹤，入门惟见一青松。药炉有火丹应伏，云碓无人水自舂。欲问参同契中事，更期何日得从容。
问刘十九:绿蚁新醅酒，红泥小火垆。晚来天欲雪，能饮一杯无。
醉中对红叶:临风杪秋树，对酒长年人。醉貌如霜叶，虽红不是春。
遣怀:羲和走驭趁年光，不许人间日月长。遂使四时都似电，争教两鬓不成霜。荣销枯去无非命，壮尽衰来亦是常。已共身心要约定，穷通生死不惊忙。
点额鱼:龙门点额意何如，红尾青鬐却返初。见说在天行雨苦，为龙未必胜为鱼。
闻龟儿咏诗:怜渠已解咏诗章，摇膝支颐学二郎。莫学二郎吟太苦，才年四十鬓如霜。
东墙夜合树去秋为风雨所摧，今年花时，怅然有感:碧荑红缕今何在，风雨飘将去不回。惆怅去年墙下地，今春唯有荠花开。
病起:病不出门无限时，今朝强出与谁期。经年不上江楼醉，劳动春风飏酒旗。
与果上人殁时题此诀别，兼简二林僧社:本结菩提香火社，为嫌烦恼电泡身。不须惆怅从师去，先请西方作主人。
答微之:君写我诗盈寺壁，我题君句满屏风。与君相遇知何处，两叶浮萍大海中。
闻李尚书拜相，因以长句寄贺微之:怜君不久在通川，知已新提造化权。夔契定求才济世，张雷应辨气冲天。那知沦落天涯日，正是陶钧海内年。肯向泥中抛折剑，不收重铸作龙泉。
蔷薇正开春酒初熟因招刘十九张大夫崔二十四同饮:瓮头竹叶经春熟，阶底蔷薇入夏开。似火浅深红压架，如饧气味绿粘台。试将诗句相招去，倘有风情或可来。明日早花应更好，心期同醉卯时杯。
李白墓:采石江边李白坟，绕田无限草连云。可怜荒垄穷泉骨，曾有惊天动地文。但是诗人多薄命，就中沦落不过君。
对酒:漫把参同契，难烧伏火砂。有时成白首，无处问黄芽。幻世如泡影，浮生抵眼花。唯将绿醅酒，且替紫河车。
题崔使君新楼:忧人何处可销忧，碧瓮红栏湓水头。从此浔阳风月夜，崔公楼替庾公楼。
山中戏问韦侍御:我抱栖云志，君怀济世才。常吟反招隐，那得入山来。
晓寝:转枕重安寝，回头一欠伸。纸窗明觉晓，布被暖知春。莫强疏慵性，须安老大身。鸡鸣一觉睡，不博早朝人。
问韦山人山甫:身名身事两蹉跎，试就先生问若何。从此神仙学得否，白须虽有未为多。
送萧炼师步虚词十首，卷后以二绝继之:欲上瀛州临别时，赠君十首步虚词。天仙若爱应相问，可道江州司马诗。花纸瑶缄松墨字，把将天上共谁开。试呈王母如堪唱，发遣双成更取来。
吴宫辞:一入吴王殿，无人睹翠娥。楼高时见舞，宫静夜闻歌。半露胸如雪，斜回脸似波。妍媸各有分，谁敢妒恩多。
江西裴常侍以优礼见待又蒙赠诗辄叙鄙诚用伸感谢:一从簪笏事金貂，每借温颜放折腰。长觉身轻离泥滓，忽惊手重捧琼瑶。马因回顾虽增价，桐遇知音已半焦。他日秉钧如见念，壮心直气未全销。
戏赠户部李巡官:好去民曹李判官，少贪公事且谋欢。男儿未死争能料，莫作忠州刺史看。
对镜吟:闲看明镜坐清晨，多病姿容半老身。谁论情性乖时事，自想形骸非贵人。三殿失恩宜放弃，九宫推命合漂沦。如今所得须甘分，腰佩银龟朱两轮。
题峡中石上:巫女庙花红似粉，昭君村柳翠于眉。诚知老去风情少，见此争无一句诗。
东城春意:风软云不动，郡城东北隅。晚来春澹澹，天气似京都。弦管随宜有，杯觞不道无。其如亲故远，无可共欢娱。
龙昌寺荷池:冷碧新秋水，残红半破莲。从来寥落意，不似此池边。
画木莲花图寄元郎中:花房腻似红莲朵，艳色鲜如紫牡丹。唯有诗人能解爱，丹青写出与君看。
和李澧州题韦开州经藏诗:既悟莲花藏，须遗贝叶书。菩提无处所，文字本空虚。观指非知月，忘筌是得鱼。闻君登彼岸，舍筏复何如。
九日题涂溪:蕃草席铺枫叶岸，竹枝歌送菊花杯。明年尚作南宾守，或可重阳更一来。
和万州杨使君四绝句。竞渡:竞渡相传为汨罗，不能止遏意无他。自经放逐来憔悴，能校灵均死几多。
和行简望郡南山:反照前山云树明，从君苦道似华清。试听肠断巴猿叫，早晚骊山有此声。
种荔枝:红颗珍珠诚可爱，白须太守亦何痴。十年结子知谁在，自向庭中种荔枝。
东楼醉:天涯深峡无人地，岁暮穷阴欲夜天。不向东楼时一醉，如何拟过二三年。
醉后戏题:自知清冷似冬凌，每被人呼作律僧。今夜酒醺罗绮暖，被君融尽玉壶冰。
春至:若为南国春还至，争向东楼日又长。白片落梅浮涧水，黄梢新柳出城墙。闲拈蕉叶题诗咏，闷取藤枝引酒尝。乐事渐无身渐老，从今始拟负风光。
留题开元寺上方:东寺台阁好，上方风景清。数来犹未厌，长别岂无情。恋水多临坐，辞花剩绕行。最怜新岸柳，手种未全成。
别种东坡花树两绝:三年留滞在江城，草树禽鱼尽有情。何处殷勤重回首，东坡桃李种新成。花林好住莫憔悴，春至但知依旧春。楼上明年新太守，不妨还是爱花人。
期不至:红烛清樽久延伫，出门入门天欲曙。星稀月落竟不来，烟柳胧胧鹊飞去。
长洲苑:春入长洲草又生，鹧鸪飞起少人行。年深不辨娃宫处，夜夜苏台空月明。
南浦别:南浦凄凄别，西风袅袅秋。一看肠一断，好去莫回头。
吴七郎中山人，待制班中，偶赠绝句:金马东门只日开，汉庭待诏重仙才。第三松树非华表，那得辽东鹤下来。
和张十八秘书谢裴相公寄马:齿齐膘足毛头腻，秘阁张郎叱拨驹。洗了颔花翻假锦，走时蹄汗蹋真珠。青衫乍见曾惊否，红粟难赊得饱无。丞相寄来应有意，遣君骑去上云衢。
重和元少尹:凤阁舍人京亚尹，白头俱未著绯衫。南宫起请无消息，朝散何时得入衔。
晚春重到集贤院:官曹清切非人境，风月鲜明是洞天。满砌荆花铺紫毯，隔墙榆荚撒青钱。前时谪去三千里，此地辞来十四年。虚薄至今惭旧职，院名抬举号为贤。
见于给事暇日上直寄南省诸郎官诗，因以戏赠:倚作天仙弄地仙，夸张一日抵千年。黄麻敕胜长生箓，白纻词嫌内景篇。云彩误居青琐地，风流合在紫微天。东曹渐去西垣近，鹤驾无妨更著鞭。
题新昌所居:宅小人烦闷，泥深马钝顽。街东闲处住，日午热时还。院窄难栽竹，墙高不见山。唯应方寸内，此地觅宽闲。
初著绯戏赠元九:晚遇缘才拙，先衰被病牵。那知垂白日，始是著绯年。身外名徒尔，人间事偶然。我朱君紫绶，犹未得差肩。
夜筝:紫袖红弦明月中，自弹自感暗低容。弦凝指咽声停处，别有深情一万重。
妻初授邑号告身:弘农旧县授新封，钿轴金泥诰一通。我转官阶常自愧，君加邑号有何功。花笺印了排窠湿，锦褾装来耀手红。倚得身名便慵堕，日高犹睡绿窗中。
寄白头陀:近见头陀伴，云师老更慵。性灵闲似鹤，颜状古于松。山里犹难觅，人间岂易逢。仍闻移住处，太白最高峰。
和韩侍郎题杨舍人林池见寄:渠水暗流春冻解，风吹日炙不成凝。凤池冷暖君谙在，二月因何更有冰。
勤政楼西老柳:半朽临风树，多情立马人。开元一株柳，长庆二年春。
偶题阁下厅:静爱青苔院，深宜白鬓翁。貌将松共瘦，心与竹俱空。暖有低檐日，春多飏幕风。平生闲境界，尽在五言中。
送严大夫赴桂州:地压坤方重，官兼宪府雄。桂林无瘴气，柏署有清风。山水衙门外，旌旗艛艓中。大夫应绝席，诗酒与谁同。
玉真张观主下小女冠阿容:绰约小天仙，生来十六年。姑山半峰雪，瑶水一枝莲。晚院花留立，春窗月伴眠。回眸虽欲语，阿母在傍边。
板桥路:梁苑城西二十里，一渠春水柳千条。若为此路今重过，十五年前旧板桥。曾共玉颜桥上别，不知消息到今朝。
暮江吟:一道残阳铺水中，半江瑟瑟半江红。可怜九月初三夜，露似真珠月似弓。
邻女:娉婷十五胜天仙，白日姮娥旱地莲。何处闲教鹦鹉语，碧纱窗下绣床前。
琵琶:弦清拨剌语铮铮，背却残灯就月明。赖是心无惆怅事，不然争奈子弦声。
山泉煎茶有怀:坐酌泠泠水，看煎瑟瑟尘。无由持一碗，寄与爱茶人。
九江北岸遇风雨:黄梅县边黄梅雨，白头浪里白头翁。九江阔处不见岸，五月尽时多恶风。人间稳路应无限，何事抛身在此中。
虚白堂:虚白堂前衙退后，更无一事到中心。移床就日檐间卧，卧咏闲诗侧枕琴。
衰病:老与病相仍，华簪发不胜。行多朝散药，睡少夜停灯。禄食分供鹤，朝衣减施僧。性多移不得，郡政谩如绳。
腊后岁前遇景咏意:海梅半白柳微黄，冻水初融日欲长。度腊都无苦霜霰，迎春先有好风光。郡中起晚听衙鼓，城上行慵倚女墙。公事渐闲身且健，使君殊未厌余杭。
城上:城上冬冬鼓，朝衙复晚衙。为君慵不出，落尽绕城花。
早行林下:披衣未冠栉，晨起入前林。宿露残花气，朝光新叶阴。傍松人迹少，隔竹鸟声深。闲倚小桥立，倾头时一吟。
湖中自照:重重照影看容鬓，不见朱颜见白丝。失却少年无处觅，泥他湖水欲何为。
赠苏炼师:两鬓苍然心浩然，松窗深处药炉前。携将道士通宵语，忘却花时尽日眠。明镜懒开长在匣，素琴欲弄半无弦。犹嫌庄子多词句，只读逍遥六七篇。
樟亭双樱树:南馆西轩两树樱，春条长足夏阴成。素华朱实今虽尽，碧叶风来别有情。
湖上夜饮:郭外迎人月，湖边醒酒风。谁留使君饮，红烛在舟中。
醉送李协律赴湖南辟命，因寄沈八中丞:富阳山底樟亭畔，立马停舟飞酒盂。曾共中丞情缱绻，暂留协律语踟蹰。紫微星北承恩去，青草湖南称意无。不羡君官羡君幕，幕中收得阮元瑜。
内道场永讙上人就郡见访善说维摩经临别请诗因以此赠:五夏登坛内殿师，水为心地玉为仪。正传金粟如来偈，何用钱唐太守诗。苦海出来应有路，灵山别后可无期。他生莫忘今朝会，虚白亭中法乐时。
见李苏州示男阿武诗，自感成咏:遥羡青云里，祥鸾正引雏。自怜沧海伴，老蚌不生珠。
题州北路傍老柳树:皮枯缘受风霜久，条短为应攀折频。但见半衰当此路，不知初种是何人。雪花零碎逐年减，烟叶稀疏随分新。莫道老株芳意少，逢春犹胜不逢春。
自叹二首:形羸自觉朝餐减，睡少偏知夜漏长。实事渐消虚事在，银鱼金带绕腰光。二毛晓落梳头懒，两眼春昏点药频。唯有闲行犹得在，心情未到不如人。
竹楼宿:小书楼下千竿竹，深火炉前一醆灯。此处与谁相伴宿，烧丹道士坐禅僧。
题西亭:朝亦视簿书，暮亦视簿书。簿书视未竟，蟋蟀鸣座隅。始觉芳岁晚，复嗟尘务拘。西园景多暇，可以少踌躇。池鸟澹容与，桥柳高扶疏。烟蔓袅青薜，水花披白蕖。何人造兹亭，华敞绰有余。四檐轩鸟翅，复屋罗蜘蛛。直廊抵曲房，窈窕深且虚。修竹夹左右，清风来徐徐。此宜宴佳宾，鼓瑟吹笙竽。荒淫即不可，废旷将何如。幸有酒与乐，及时欢且娱。忽其解郡印，他人来此居。
双石:苍然两片石，厥状怪且丑。俗用无所堪，时人嫌不取。结从胚浑始，得自洞庭口。万古遗水滨，一朝入吾手。担舁来郡内，洗刷去泥垢。孔黑烟痕深，罅青苔色厚。老蛟蟠作足，古剑插为首。忽疑天上落，不似人间有。一可支吾琴，一可贮吾酒。峭绝高数尺，坳泓容一斗。五弦倚其左，一杯置其右。洼樽酌未空，玉山颓已久。人皆有所好，物各求其偶。渐恐少年场，不容垂白叟。回头问双石，能伴老夫否。石虽不能言，许我为三友。
问杨琼:古人唱歌兼唱情，今人唱歌唯唱声。欲说向君君不会，试将此语问杨琼。
经溱洧:落日驻行骑，沉吟怀古情。郑风变已尽，溱洧至今清。不见士与女，亦无芍药名。
赠韦处士，六年夏大热旱:骄阳连毒暑，动植皆枯槁。旱日乾密云，炎烟焦茂草。少壮犹困苦，况予病且老。脱无白栴檀，何以除热恼。汗巾束头鬓，膻食熏襟抱。始觉韦山人，休粮散发好。
和微之诗二十三首。和雨中花:真宰倒持生杀柄，闲物命长人短命。松枝上鹤蓍下龟，千年不死仍无病。人生不得似龟鹤，少去老来同旦暝。何异花开旦暝间，未落仍遭风雨横。草得经年菜连月，唯花不与多时节。一年三百六十日，花能几日供攀折。桃李无言难自诉，黄莺解语凭君说。莺虽为说不分明，叶底枝头谩饶舌。
和微之诗二十三首。和顺之琴者:阴阴花院月，耿耿兰房烛。中有弄琴人，声貌俱如玉。清泠石泉引，雅澹风松曲。遂使君子心，不爱凡丝竹。
崔十八新池:爱君新小池，池色无人知。见底月明夜，无波风定时。忽看不似水，一泊稀琉璃。
日长:日长昼加餐，夜短朝余睡。春来寝食间，虽老犹有味。林塘得芳景，园曲生幽致。爱水多棹舟，惜花不扫地。幸无眼下病，且向樽前醉。身外何足言，人间本无事。
天竺寺七叶堂避暑:郁郁复郁郁，伏热何时毕。行入七叶堂，烦暑随步失。檐雨稍霏微，窗风正萧瑟。清宵一觉睡，可以销百疾。
寄情:灼灼早春梅，东南枝最早。持来玩未足，花向手中老。芳香销掌握，怅望生怀抱。岂无后开花，念此先开好。
吴宫辞:淡红花帔浅檀蛾，睡脸初开似剪波。坐对珠笼闲理曲，琵琶鹦鹉语相和。
席上答微之:我住浙江西，君去浙江东。勿言一水隔，便与千里同。富贵无人劝君酒，今宵为我尽杯中。
微之重夸州居其落句有西州罗刹之谑因嘲兹石聊以寄怀:君问西州城下事，醉中叠纸为君书。嵌空石面标罗刹，压捺潮头敌子胥。神鬼曾鞭犹不动，波涛虽打欲何如。谁知太守心相似，抵滞坚顽两有余。
张十八员外以新诗二十五首见寄郡楼月下吟玩…寄微之:秦城南省清秋夜，江郡东楼明月时。去我三千六百里，得君二十五篇诗。阳春曲调高难和，淡水交情老始知。坐到天明吟未足，重封转寄与微之。
闲卧:尽日前轩卧，神闲境亦空。有山当枕上，无事到心中。帘卷侵床日，屏遮入座风。望春春未到，应在海门东。
春题湖上:湖上春来似画图，乱峰围绕水平铺。松排山面千重翠，月点波心一颗珠。碧毯线头抽早稻，青罗裙带展新蒲。未能抛得杭州去，一半句留是此湖。
早饮湖州酒，寄崔使君:一榼扶头酒，泓澄泻玉壶。十分蘸甲酌，潋艳满银盂。捧出光华动，尝看气味殊。手中稀琥珀，舌上冷醍醐。瓶里有时尽，江边无处沽。不知崔太守，更有寄来无。
醉戏诸妓:席上争飞使君酒，歌中多唱舍人诗。不知明日休官后，逐我东山去是谁。
北院:北院人稀到，东窗事最偏。竹烟行灶上，石壁卧房前。性拙身多暇，心慵事少缘。还如病居士，唯置一床眠。
柘枝妓:平铺一合锦筵开，连击三声画鼓催。红蜡烛移桃叶起，紫罗衫动柘枝来。带垂钿胯花腰重，帽转金铃雪面回。看即曲终留不住，云飘雨送向阳台。
留题天竺、灵隐两寺:在郡六百日，入山十二回。宿因月桂落，醉为海榴开。黄纸除书到，青宫诏命催。僧徒多怅望，宾从亦裴回。寺闇烟埋竹，林香雨落梅。别桥怜白石，辞洞恋青苔。渐出松间路，犹飞马上杯。谁教冷泉水，送我下山来。
重寄别微之:凭仗江波寄一辞，不须惆怅报微之。犹胜往岁峡中别，滟滪堆边招手时。
别周军事:主人头白官仍冷，去后怜君是底人。试谒会稽元相去，不妨相见却殷勤。
埇桥旧业:别业埇城北，抛来二十春。改移新径路，变换旧村邻。有税田畴薄，无官弟侄贫。田园何用问，强半属他人。
杭州回舫:自别钱塘山水后，不多饮酒懒吟诗。欲将此意凭回棹，报与西湖风月知。
好听琴:本性好丝桐，尘机闻即空。一声来耳里，万事离心中。清畅堪销疾，恬和好养蒙。尤宜听三乐，安慰白头翁。
卧疾:闲官卧疾绝经过，居处萧条近洛河。水北水南秋月夜，管弦声少杵声多。
远师:东宫白庶子，南寺远禅师。何处遥相见，心无一事时。
酬杨八:君以旷怀宜静境，我因蹇步称闲官。闭门足病非高士，劳作云心鹤眼看。
池西亭:朱栏映晚树，金魄落秋池。还似钱唐夜，西楼月出时。
病中辱张常侍题集贤院诗，因以继和:天禄阁门开，甘泉侍从回。图书皆帝籍，寮友尽仙才。骑省通中掖，龙楼隔上台。犹怜病宫相，诗寄洛阳来。
城东闲行，因题尉迟司业水阁:闲绕洛阳城，无人知姓名。病乘篮舆出，老著茜衫行。处处花相引，时时酒一倾。借君溪阁上，醉咏两三声。
访皇甫七:上马行数里，逢花倾一杯。更无停泊处，还是觅君来。
除苏州刺史，别洛城东花:乱雪千花落，新丝两鬓生。老除吴郡守，春别洛阳城。江上今重去，城东更一行。别花何用伴，劝酒有残莺。
船夜援琴:鸟栖鱼不动，月照夜江深。身外都无事，舟中只有琴。七弦为益友，两耳是知音。心静即声淡，其间无古今。
自咏:形容瘦薄诗情苦，岂是人间有相人。只合一生眠白屋，何因三度拥朱轮。金章未佩虽非贵，银榼常携亦不贫。唯是无儿头早白，被天磨折恰平均。
故衫:常爱西亭面北林，公私尘事不能侵。共闲作伴无如鹤，与老相宜只有琴。莫遣是非分作界，须教吏隐合为心。可怜此道人皆见，但要修行功用深。
郡中夜听李山人弹三乐:闇淡绯衫称老身，半披半曳出朱门。袖中吴郡新诗本，襟上杭州旧酒痕。残色过梅看向尽，故香因洗嗅犹存。曾经烂熳三年著，欲弃空箱似少恩。
宿湖中:阊门曙色欲苍苍，星月高低宿水光。棹举影摇灯烛动，舟移声拽管弦长。渐看海树红生日，遥见包山白带霜。出郭已行十五里，唯消一曲慢霓裳。
拣贡橘书情:水天向晚碧沉沉，树影霞光重叠深。浸月冷波千顷练，苞霜新橘万株金。幸无案牍何妨醉，纵有笙歌不废吟。十只画船何处宿，洞庭山脚太湖心。
夜泛阳坞入明月湾即事，寄崔湖州:洞庭贡橘拣宜精，太守勤王请自行。珠颗形容随日长，琼浆气味得霜成。登山敢惜驽骀力，望阙难伸蝼蚁情。疏贱无由亲跪献，愿凭朱实表丹诚。
酬刘和州戏赠:池边新种七株梅，欲到花时点检来。莫怕长洲桃李妒，今年好为使君开。
重答刘和州:红杏初生叶，青梅已缀枝。阑珊花落后，寂寞酒醒时。坐闷低眉久，行慵举足迟。少年君莫怪，头白自应知。
奉送三兄:分无佳丽敌西施，敢有文章替左司。随分笙歌聊自乐，等闲篇咏被人知。花边妓引寻香径，月下僧留宿剑池。可惜当时好风景，吴王应不解吟诗。
吴樱桃:细篷青篾织鱼鳞，小眼红窗衬麹尘。阔狭才容从事座，高低恰称使君身。舞筵须拣腰轻女，仙棹难胜骨重人。不似镜湖廉使出，高樯大艑闹惊春。
六月三日夜闻蝉:红紫共纷纷，祗承老使君。移舟木兰棹，行酒石榴裙。水色窗窗见，花香院院闻。恋他官舍住，双鬓白如云。
齐云楼晚望偶题十韵兼呈冯侍御，周、殷二协律:自开山寺路，水陆往来频。银勒牵骄马，花船载丽人。芰荷生欲遍，桃李种仍新。好住湖堤上，长留一道春。
江上对酒二首:银泥裙映锦障泥，画舸停桡马簇蹄。清管曲终鹦鹉语，红旗影动泼汗嘶。渐消醉色朱颜浅，欲语离情翠黛低。莫忘使君吟咏处，女坟湖北武丘西。
酒筵上答张居士:已知腊子能裁服，复报龟儿解咏灯。巧妇才人常薄命，莫教男女苦多能。
鹦鹉:但要前尘减，无妨外相同。虽过酒肆上，不离道场中。弦管声非实，花钿色是空。何人知此义，唯有净名翁。
梦苏州水阁，寄冯侍御:半月悠悠在广陵，何楼何塔不同登。共怜筋力犹堪在，上到栖灵第九层。
题笼鹤:姓白使君无丽句，名休座主有新文。禅心不合生分别，莫爱余霞嫌碧云。
感悟妄缘，题如上人壁:自从为騃童，直至作衰翁。所好随年异，为忙终日同。弄沙成佛塔，锵玉谒王宫。彼此皆儿戏，须臾即色空。有营非了义，无著是真宗。兼恐勤修道，犹应在妄中。
琴茶:兀兀寄形群动内，陶陶任性一生间。自抛官后春多醉，不读书来老更闲。琴里知闻唯渌水，茶中故旧是蒙山。穷通行止长相伴，谁道吾今无往还。
太湖石:烟翠三秋色，波涛万古痕。削成青玉片，截断碧云根。风气通岩穴，苔文护洞门。三峰具体小，应是华山孙。
秘省后厅:槐花雨润新秋地，桐叶风翻欲夜天。尽日后厅无一事，白头老监枕书眠。
秋斋:晨起秋斋冷，萧条称病容。清风两窗竹，白露一庭松。阮籍谋身拙，嵇康向事慵。生涯别有处，浩气在心胸。
答尉迟少监水阁重宴:人情依旧岁华新，今日重招往日宾。鸡黍重回千里驾，林园闇换四年春。水轩平写琉璃镜，草岸斜铺翡翠茵。闻道经营费心力，忍教成后属他人。
龙门下作:龙门涧下濯尘缨，拟作闲人过此生。筋力不将诸处用，登山临水咏诗行。
将发洛中枉令狐相公手札兼辱二篇宠行以长句答之:尺素忽惊来梓泽，双金不惜送蓬山。八行落泊飞云雨，五字枪鏦动珮环。玉韵乍听堪醒酒，银钩细读当披颜。收藏便作终身宝，何啻三年怀袖间。
送陕府王大夫:金马门前回剑珮，铁牛城下拥旌旗。他时万一为交代，留取甘棠三两枝。
代迎春花招刘郎中:幸与松筠相近栽，不随桃李一时开。杏园岂敢妨君去，未有花时且看来。
座上赠卢判官:把酒承花花落频，花香酒味相和春。莫言不是江南会，虚白亭中旧主人。
曲江有感:曲江西岸又春风，万树花前一老翁。遇酒逢花还且醉，若论惆怅事何穷。
杏园花下赠刘郎中:怪君把酒偏惆怅，曾是贞元花下人。自别花来多少事，东风二十四回春。
北窗闲坐:虚窗两丛竹，静室一炉香。门外红尘合，城中白日忙。无烦寻道士，不要学仙方。自有延年术，心闲岁月长。
京路:西来为看秦山雪，东去缘寻洛苑春。来去腾腾两京路，闲行除我更无人。
华州西:每逢人静慵多歇，不计程行困即眠。上得篮舆未能去，春风敷水店门前。
池窗:池晚莲芳谢，窗秋竹意深。更无人作伴，唯对一张琴。
花酒:香醅浅酌浮如蚁，雪鬓新梳薄似蝉。为报洛城花酒道，莫辞送老二三年。
柘枝词:柳闇长廊合，花深小院开。苍头铺锦褥，皓腕捧银杯。绣帽珠稠缀，香衫袖窄裁。将军拄毬杖，看按枯枝来。
和集贤刘学士早朝作:吟君昨日早朝诗，金御炉前唤仗时。烟吐白龙头宛转，扇开青雉尾参差。暂留春殿多称屈，合入纶闱即可知。从此摩霄去非晚，鬓边未有一茎丝。
送河南尹冯学士赴任:石渠金谷中间路，轩骑翩翩十日程。清洛饮冰添苦节，碧嵩看雪助高情。谩夸河北操旄钺，莫羡江西拥旆旌。何似府寮京令外，别教三十六峰迎。
读鄂公传:高卧深居不见人，功名斗薮似灰尘。唯留一部清商乐，月下风前伴老身。
赠朱道士:仪容白皙上仙郎，方寸清虚内道场。两翼化生因服药，三尸卧死为休粮。醮坛北向宵占斗，寝室东开早纳阳。尽日窗间更无事，唯烧一炷降真香。
赠王山人:玉芝观里王居士，服气餐霞善养身。夜后不闻龟喘息，秋来唯长鹤精神。容颜尽怪长如故，名姓多疑不是真。贵重荣华轻寿命，知君闷见世间人。
和刘郎中学士题集贤阁:朱阁青山高庳齐，与君才子作诗题。傍闻大内笙歌近，下视诸司屋舍低。万卷图书天禄上，一条风景月华西。欲知丞相优贤意，百步新廊不蹋泥。
听田顺儿歌:戛玉敲冰声未停，嫌云不遏入青冥。争得黄金满衫袖，一时抛与断年听。
听曹刚琵琶兼示重莲:拨拨弦弦意不同，胡啼番语两玲珑。谁能截得曹刚手，插向重莲衣袖中。
老戒:我有白头戒，闻于韩侍郎。老多忧活计，病更恋班行。矍铄夸身健，周遮说话长。不知吾免否，两鬓已成霜。
老病:昼听笙歌夜醉眠，若非月下即花前。如今老病须知分，不负春来二十年。
琴酒:耳根得听琴初畅，心地忘机酒半酣。若使启期兼解醉，应言四乐不言三。
听幽兰:琴中古曲是幽兰，为我殷勤更弄看。欲得身心俱静好，自弹不及听人弹。
失婢:宅院小墙庳，坊门帖榜迟。旧恩惭自薄，前事悔难追。笼鸟无常主，风花不恋枝。今宵在何处，唯有月明知。
池边即事:毡帐胡琴出塞曲，兰塘越棹弄潮声。何言此处同风月，蓟北江南万里情。
别陕州王司马:笙歌惆怅欲为别，风景阑珊初过春。争得遣君诗不苦，黄河岸上白头人。
答尉迟少尹问所须:乍到频劳问所须，所须非玉亦非珠。爱君水阁宜闲咏，每有诗成许去无。
令狐尚书许过弊居先赠长句:不矜轩冕爱林泉，许到池头一醉眠。已遣平治行药径，兼教扫拂钓鱼船。应将笔砚随诗主，定有笙歌伴酒仙。只候高情无别物，苍苔石笋白花莲。
答崔十八:劳将白叟比黄公，今古由来事不同。我有商山君未见，清泉白石在胸中。
偶咏:御热蕉衣健，扶羸竹杖轻。诵经凭槛立，散药绕廊行。暝槿无风落，秋虫欲雨鸣。身闲当将息，病亦有心情。
不出门:不出门来又数旬，将何销日与谁亲。鹤笼开处见君子，书卷展时逢古人。自静其心延寿命，无求于物长精神。能行便是真修道，何必降魔调伏身。
临都驿送崔十八:勿言临都五六里，扶病出城相送来。莫道长安一步地，马头西去几时回。与君后会知何处，为我今朝尽一杯。
对镜:三分鬓发二分丝，晓镜秋容相对时。去作忙官应太老，退为闲叟未全迟。静中得味何须道，稳处安身更莫疑。若使至今黄绮在，闻吾此语亦分司。
问移竹:问君移竹意如何，慎勿排行但间窠。多种少栽皆有意，大都少校不如多。
何处春先到:何处春先到，桥东水北亭。冻花开未得，冷酒酌难醒。就日移轻榻，遮风展小屏。不劳人劝醉，莺语渐丁宁。
醉中重留梦得:刘郎刘郎莫先起，苏台苏台隔云水。酒醆来从一百分，马头去便三千里。
劝欢:火急欢娱慎勿迟，眼看老病悔难追。尊前花下歌筵里，会有求来不得时。
宿龙潭寺:夜上九潭谁是伴，云随飞盖月随杯。明年尚作三川守，此地兼将歌舞来。
过温尚书旧庄:白石清泉抛济口，碧幢红旆照河阳。村人都不知时事，犹自呼为处士庄。
天坛峰下赠杜录事:年颜气力渐衰残，王屋中峰欲上难。顶上将探小有洞，喉中须咽大还丹。河车九转宜精炼，火候三年在好看。他日药成分一粒，与君先去扫天坛。
自咏:随宜饮食聊充腹，取次衣裘亦暖身。未必得年非瘦薄，无妨长福是单贫。老龟岂羡牺牲饱，蟠木宁争桃李春。随分自安心自断，是非何用问闲人。
春风:春风先发苑中梅，樱杏桃梨次第开。荠花榆荚深村里，亦道春风为我来。
洛阳春:洛阳陌上春长在，惜别今来二十年。唯觅少年心不得，其余万事尽依然。
王子晋庙:子晋庙前山月明，人闻往往夜吹笙。鸾吟凤唱听无拍，多似霓裳散序声。
桥亭卯饮:卯时偶饮斋时卧，林下高桥桥上亭。松影过窗眠始觉，竹风吹雨醉初醒。就荷叶上包鱼鲊，当石渠中浸酒瓶。生计悠悠身兀兀，甘从妻唤作刘伶。
闲忙:奔走朝行内，栖迟林墅间。多因病后退，少及健时还。斑白霜侵鬓，苍黄日下山。闲忙俱过日，忙校不如闲。
题西亭:多见朱门富贵人，林园未毕即无身。我今幸作西亭主，已见池塘五度春。
看采莲:小桃闲上小莲船，半采红莲半白莲。不似江南恶风浪，芙蓉池在卧床前。
看采菱:菱池如镜净无波，白点花稀青角多。时唱一声新水调，谩人道是采菱歌。
秋池:洗浪清风透水霜，水边闲坐一绳床。眼尘心垢见皆尽，不是秋池是道场。
和微之十七与君别及陇月花枝之咏:别时十七今头白，恼乱君心三十年。垂老休吟花月句，恐君更结后身缘。
和微之叹槿花:朝荣殊可惜，暮落实堪嗟。若向花中比，犹应胜眼花。
除夜:病眼少眠非守岁，老心多感又临春。火销灯尽天明后，便是平头六十人。
府西池:柳无气力枝先动，池有波纹冰尽开。今日不知谁计会，春风春水一时来。
斋居:香火多相对，荤腥久不尝。黄耆数匙粥，赤箭一瓯汤。厚俸将何用，闲居不可忘。明年官满后，拟买雪堆庄。
重修府西水亭院:因下疏为沼，随高筑作台。龙门分水入，金谷取花栽。绕岸行初匝，凭轩立未回。园西有池位，留与后人开。
水堂醉卧问杜三十一:闻君洛下住多年，何处春流最可怜。为问魏王堤岸下，何如同德寺门前。无妨水色堪闲玩，不得泉声伴醉眠。那似此堂帘幕底，连明连夜碧潺湲。
岁暮言怀:职与才相背，心将口自言。磨铅教切玉，驱鹤遣乘轩。只合居岩窟，何因入府门。年终若无替，转恐负君恩。
醉吟:醉来忘渴复忘饥，冠带形骸杳若遗。耳底斋钟初过后，心头卯酒未消时。临风朗咏从人听，看雪闲行任马迟。应被众疑公事慢，承前府尹不吟诗。
府酒五绝。变法:自惭到府来周岁，惠爱威棱一事无。唯是改张官酒法，渐从浊水作醍醐。
府酒五绝。辨味:甘露太甜非正味，醴泉虽洁不芳馨。杯中此物何人别，柔旨之中有典刑。
睡觉:星河耿耿漏绵绵，月暗灯微欲曙天。转枕频伸书帐下，披裘箕踞火炉前。老眠早觉常残夜，病力先衰不待年。五欲已销诸念息，世间无境可勾牵。。
首夏:林静蚊未生，池静蛙未鸣。景长天气好，竟日和且清。春禽馀哢在，夏木新阴成。兀尔水边坐，翛然桥上行。自问一何适，身闲官不轻。料钱随月用，生计逐日营。食饱惭伯夷，酒足愧渊明。寿倍颜氏子，富百黔娄生。有一即为乐，况吾四者并。所以私自慰，虽老有心情。
古意:脉脉复脉脉，美人千里隔。不见来几时，瑶草三四碧。玉琴声悄悄，鸾镜尘幂幂。昔为连理枝，今作分飞翮。寄书多不达，加饭终无益。心肠不自宽，衣带何由窄。
神照禅师同宿:八年三月晦，山梨花满枝。龙门水西寺，夜与远公期。晏坐自相对，密语谁得知。前后际断处，一念不生时。
三适赠道友:褐绫袍厚暖，卧盖行坐披。紫毡履宽稳，蹇步颇相宜。足适已忘履，身适已忘衣。况我心又适，兼忘是与非。三适今为一，怡怡复熙熙。禅那不动处，混沌未凿时。此固不可说，为君强言之。
对琴酒:西窗明且暖，晚坐卷书帷。琴匣拂开后，酒瓶添满时。角尊白螺醆，玉轸黄金徽。未及弹与酌，相对已依依。泠泠秋泉韵，贮在龙凤池。油油春云心，一杯可致之。自古有琴酒，得此味者稀。只因康与籍，及我三心知。
二月一日作，赠韦七庶子:园杏红萼坼，庭兰紫芽出。不觉春已深，今朝二月一。去冬病疮痏，将养遵医术。今春入道场，清净依僧律。尝闻圣贤语，所慎斋与疾。遂使爱酒人，停杯一百日。明朝二月二，疾平斋复毕。应须挈一壶，寻花觅韦七。
犬鸢:晚来天气好，散步中门前。门前何所有，偶睹犬与鸢。鸢饱凌风飞，犬暖向日眠。腹舒稳贴地，翅凝高摩天。上无罗弋忧，下无羁锁牵。见彼物遂性，我亦心适然。心适复何为，一咏逍遥篇。此仍著于适，尚未能忘言。
闲吟:贫穷汲汲求衣食，富贵营营役心力。人生不富即贫穷，光阴易过闲难得。我今幸在穷富间，虽在朝廷不入山。看雪寻花玩风月，洛阳城里七年闲。
小台:新树低如帐，小台平似掌。六尺白藤床，一茎青竹杖。风飘竹皮落，苔印鹤迹上。幽境与谁同，闲人自来往。
题天竺南院赠闲元旻清四上人:杂芳涧草合，繁绿岩树新。山深景候晚，四月有馀春。竹寺过微雨，石径无纤尘。白衣一居士，方袍四道人。地是佛国土，人非俗交亲。城中山下别，相送亦殷勤。
狂言示诸侄:世欺不识字，我忝攻文笔。世欺不得官，我忝居班秩。人老多病苦，我今幸无疾。人老多忧累，我今婚嫁毕。心安不移转，身泰无牵率。所以十年来，形神闲且逸。况当垂老岁，所要无多物。一裘暖过冬，一饭饱终日。勿言舍宅小，不过寝一室。何用鞍马多，不能骑两匹。如我优幸身，人中十有七。如我知足心，人中百无一。傍观愚亦见，当己贤多失。不敢论他人，狂言示诸侄。
七年春题府厅:潦倒守三川，因循涉四年。推诚废钩距，示耻用蒲鞭。以此称公事，将何销俸钱。虽非好官职，岁久亦妨贤。
洛下送牛相公出镇淮南:北阙至东京，风光十六程。坐移丞相阁，春入广陵城。红旆拥双节，白须无一茎。万人开路看，百吏立班迎。阃外君弥重，尊前我亦荣。何须身自得，将相是门生。
问支琴石:疑因星陨空中落，叹被泥埋涧底沈。天上定应胜地上，支机未必及支琴。提携拂拭知恩否，虽不能言合有心。
赠草堂宗密上人:吾师道与佛相应，念念无为法法能。口藏宣传十二部，心台照耀百千灯。尽离文字非中道，长住虚空是小乘。少有人知菩萨行，世间只是重高僧。
送陈许高仆射赴镇:敦诗说礼中军帅，重士轻财大丈夫。常与师徒同苦乐，不教亲故隔荣枯。花钿坐绕黄金印，丝管行随白玉壶。商皓老狂唯爱醉，时时能寄酒钱无。
春池上戏赠李郎中:满池春水何人爱，唯我回看指似君。直似挼蓝新汁色，与君南宅染罗裙。
池边:柳老香丝宛，荷新钿扇圆。残春深树里，斜日小楼前。醉遣收杯杓，闲听理管弦。池边更无事，看补采莲船。
三月晦日晚闻鸟声:晚来林鸟语殷勤，似惜风光说向人。遣脱破袍劳报暖，催沽美酒敢辞贫。声声劝醉应须醉，一岁唯残半日春。
菩提寺上方晚眺:楼阁高低树浅深，山光水色暝沉沉。嵩烟半卷青绡幕，伊浪平铺绿绮衾。飞鸟灭时宜极目，远风来处好开襟。谁知不离簪缨内，长得逍遥自在心。
读老子:言者不如知者默，此语吾闻于老君。若道老君是知者，缘何自著五千文。
读禅经:须知诸相皆非相，若住无馀却有馀。言下忘言一时了，梦中说梦两重虚。空花岂得兼求果，阳焰如何更觅鱼。摄动是禅禅是动，不禅不动即如如。
寄明州于驸马使君三绝句:有花有酒有笙歌，其奈难逢亲故何。近海饶风春足雨，白须太守闷时多。平阳音乐随都尉，留滞三年在浙东。吴越声邪无法用，莫教偷入管弦中。何郎小妓歌喉好，严老呼为一串珠。海味腥咸损声气，听看犹得断肠无。
闲卧:薄食当斋戒，散班同隐沦。佛容为弟子，天许作闲人。唯置床临水，都无物近身。清风散发卧，兼不要纱巾。
问少年:千首诗堆青玉案，十分酒写白金盂。回头却问诸年少，作个狂夫得了无。
晓上天津桥闲望偶逢卢郎中、张员外携酒同倾:上阳宫里晓钟后，天津桥头残月前。空阔境疑非下界，飘飖身似在寥天。星河隐映初生日，楼阁葱茏半出烟。此处相逢倾一醆，始知地上有神仙。
寄李相公:渐老只谋欢，虽贫不要官。唯求造化力，试为驻春看。
过永宁:村杏野桃繁似雪，行人不醉为谁开。赖逢山县卢明府，引我花前劝一杯。
往年稠桑曾丧白马题诗厅壁今来尚存又复感怀更题绝句:路傍埋骨蒿草合，壁上题诗尘藓生。马死七年犹怅望，自知无乃太多情。
路逢青州王大夫赴镇，立马赠别:大旆拥金羁，书生得者稀。何劳问官职，岂不见光辉。赫赫人争看，翩翩马欲飞。不期前岁尹，驻节语依依。
和刘汝州酬侍中见寄长句因书集贤坊胜事戏而问之:洛川汝海封畿接，履道集贤来往频。一复时程虽不远，百馀步地更相亲。朱门陪宴多投辖，青眼留欢任吐茵。闻道郡斋还有酒，花前月下对何人。
池上二绝:山僧对棋坐，局上竹阴清。映竹无人见，时闻下子声。小娃撑小艇，偷采白莲回。不解藏踪迹，浮萍一道开。
白羽扇:素是自然色，圆因裁制功。飒如松起籁，飘似鹤翻空。盛夏不销雪，终年无尽风。引秋生手里，藏月入怀中。麈尾斑非疋，蒲葵陋不同。何人称相对，清瘦白须翁。
谕亲友:适情处处皆安乐，大抵园林胜市朝。烦闹荣华犹易过，优闲福禄更难销。自怜老大宜疏散，却被交亲叹寂寥。终日相逢不相见，两心相去一何遥。
即事重题:重裘暖帽宽毡履，小阁低窗深地炉。身稳心安眠未起，西京朝士得知无。
看嵩洛有叹:今日看嵩洛，回头叹世间。荣华急如水，忧患大于山。见苦方知乐，经忙始爱闲。未闻笼里鸟，飞出肯飞还。
闲卧寄刘同州:软褥短屏风，昏昏醉卧翁。鼻香茶熟后，腰暖日阳中。伴老琴长在，迎春酒不空。可怜闲气味，唯欠与君同。
残酌晚餐:闲倾残酒后，暖拥小炉时。舞看新翻曲，歌听自作词。鱼香肥泼火，饭细滑流匙。除却慵馋外，其余尽不知。
早春即事:眼重朝眠足，头轻宿酒醒。阳光满前户，雪水半中庭。物变随天气，春生逐地形。北檐梅晚白，东岸柳先青。葱垄抽羊角，松巢堕鹤翎。老来诗更拙，吟罢少人听。
三月三日:画堂三月初三日，絮扑窗纱燕拂檐。莲子数杯尝冷酒，柘枝一曲试春衫。阶临池面胜看镜，户映花丛当下帘。指点楼南玩新月，玉钩素手两纤纤。
香山下卜居:老须为老计，老计在抽簪。山下初投足，人间久息心。乱藤遮石壁，绝涧护云林。若要深藏处，无如此处深。
题龙门堰西涧:东岸菊丛西岸柳，柳阴烟合菊花开。一条秋水琉璃色，阔狭才容小舫回。除却悠悠白少傅，何人解入此中来。
病中赠南邻觅酒:头痛牙疼三日卧，妻看煎药婢来扶。今朝似校抬头语，先问南邻有酒无。
迂叟:一辞魏阙就商宾，散地闲居八九春。初时被目为迂叟，近日蒙呼作隐人。冷暖俗情谙世路，是非闲论任交亲。应须绳墨机关外，安置疏愚钝滞身。
惜春赠李尹:春色有时尽，公门终日忙。两衙但不阙，一醉亦何妨。芳树花团雪，衰翁鬓扑霜。知君倚年少，未苦惜风光。
杨六尚书新授东川节度使，代妻戏贺兄嫂二绝:刘纲与妇共升仙，弄玉随夫亦上天。何似沙哥领崔嫂，碧油幢引向东川。金花银碗饶君用，罨画罗衣尽嫂裁。觅得黔娄为妹婿，可能空寄蜀茶来。
因梦得题公垂所寄蜡烛，因寄公垂:照梁初日光相似，出水新莲艳不如。却寄两条君令取，明年双引入中书。
赠梦得:年颜老少与君同，眼未全昏耳未聋。放醉卧为春日伴，趁欢行入少年丛。寻花借马烦川守，弄水偷船恼令公。闻道洛城人尽怪，呼为刘白二狂翁。
因梦得酬牛相公初到洛中小饮见赠:淮南挥手抛红旆，洛下回头向白云。政事堂中老丞相，制科场里旧将军。宫城烟月饶全占，关塞风光请半分。诗酒放狂犹得在，莫欺白叟与刘君。
送李滁州:君于觉路深留意，我亦禅门薄致功。未悟病时须去病，已知空后莫依空。白衣卧病嵩山下，皂盖行春楚水东。谁道三年千里别，两心同在道场中。
令狐相公与梦得交情素深眷予分亦不浅一闻薨逝…继和:缄题重叠语殷勤，存没交亲自此分。前月使来犹理命，今朝诗到是遗文。银钩见晚书无报，玉树埋深哭不闻。最感一行绝笔字，尚言千万乐天君。
酬裴令公赠马相戏:安石风流无奈何，欲将赤骥换青娥。不辞便送东山去，临老何人与唱歌。
酬梦得早秋夜对月见寄:吾衰寡情趣，君病懒经过。其奈西楼上，新秋明月何。庭芜凄白露，池色澹金波。况是初长夜，东城砧杵多。
题谢公东山障子:贤愚共在浮生内，贵贱同趋群动间。多见忙时已衰病，少闻健日肯休闲。鹰饥受绁从难退，鹤老乘轩亦不还。唯有风流谢安石，拂衣携妓入东山。
自咏:须白面微红，醺醺半醉中。百年随手过，万事转头空。卧疾瘦居士，行歌狂老翁。仍闻好事者，将我画屏风。
听歌:管妙弦清歌入云，老人合眼醉醺醺。诚知不及当年听，犹觉闻时胜不闻。
三年冬随事铺设小堂寝处稍似稳暖因念衰病偶吟所怀:小宅非全陋，中堂不甚卑。聊堪会亲族，足以贮妻儿。暖帐迎冬设，温炉向夜施。裘新青兔褐，褥软白猿皮。似鹿眠深草，如鸡宿稳枝。逐身安枕席，随事有屏帷。病致衰残早，贫营活计迟。由来蚕老后，方是茧成时。
四年春:柳梢黄嫩草芽新，又入开成第四春。近日放慵多不出，少年嫌老可相亲。分司吉傅频过舍，致仕崔卿拟卜邻。时辈推迁年事到，往还多是白头人。
公垂尚书以白马见寄，光洁稳善，以诗谢之:翩翩白马称金羁，领缀银花尾曳丝。毛色鲜明人尽爱，性灵驯善主偏知。免将妾换惭来处，试使奴牵欲上时。不蹶不惊行步稳，最宜山简醉中骑。
问皇甫十:苦乐心由我，穷通命任他。坐倾张翰酒，行唱接舆歌。荣盛傍看好，优闲自适多。知君能断事，胜负两如何。
长洲曲新词:茂苑绮罗佳丽地，女湖桃李艳阳时。心奴已死胡容老，后辈风流是阿谁。
病中诗十五首。初病风:六十八衰翁，乘衰百疾攻。朽株难免蠹，空穴易来风。肘痹宜生柳，头旋剧转蓬。恬然不动处，虚白在胸中。
病中诗十五首。答闲上人来问因何风疾:一床方丈向阳开，劳动文殊问疾来。欲界凡夫何足道，四禅天始免风灾。
病中诗十五首。卖骆马:五年花下醉骑行，临卖回头嘶一声。项籍顾骓犹解叹，乐天别骆岂无情。
酬梦得贫居咏怀见赠:岁阴生计两蹉跎，相顾悠悠醉且歌。厨冷难留乌止屋，门闲可与雀张罗。病添庄舄吟声苦，贫欠韩康药债多。日望挥金贺新命，俸钱依旧又如何。
戏礼经老僧:香火一炉灯一盏，白头夜礼佛名经。何年饮著声闻酒，直到如今醉未醒。
卧疾来早晚:卧疾来早晚，悬悬将十旬。婢能寻本草，犬不吠医人。酒瓮全生醭，歌筵半委尘。风光还欲好，争向枕前春。
春暖:风痹宜和暖，春来脚较轻。莺留花下立，鹤引水边行。发少嫌巾重，颜衰讶镜明。不论亲与故，自亦昧平生。
池上早夏:水积春塘晚，阴交夏木繁。舟船如野渡，篱落似江村。静拂琴床席，香开酒库门。慵闲无一事，时弄小娇孙。
足疾:足疾无加亦不瘳，绵春历夏复经秋。开颜且酌尊中酒，代步多乘池上舟。幸有眼前衣食在，兼无身后子孙忧。应须学取陶彭泽，但委心形任去留。
题香山新经堂招僧:烟满秋堂月满庭，香花漠漠磬泠泠。谁能来此寻真谛，白老新开一藏经。
寄题庐山旧草堂，兼呈二林寺道侣:三十年前草堂主，而今虽在鬓如丝。登山寻水应无力，不似江州司马时。渐伏酒魔休放醉，犹残口业未抛诗。君行过到炉峰下，为报东林长老知。
山下留别佛光和尚:劳师送我下山行，此别何人识此情。我已七旬师九十，当知后会在他生。
山中五绝句。岭上云:岭上白云朝未散，田中青麦旱将枯。自生自灭成何事，能逐东风作雨无。
山中五绝句。石上苔:漠漠斑斑石上苔，幽芳静绿绝纤埃。路傍凡草荣遭遇，曾得七香车辗来。
山中五绝句。林下樗:香檀文桂苦雕镌，生理何曾得自全。知我无材老樗否，一枝不损尽天年。
山中五绝句。洞中蝙蝠:千年鼠化白蝙蝠，黑洞深藏避网罗。远害全身诚得计，一生幽暗又如何。
自戏三绝句。心问身:心问身云何泰然，严冬暖被日高眠。放君快活知恩否，不早朝来十一年。
自戏三绝句。心重答身:因我疏慵休罢早，遣君安乐岁时多。世间老苦人何限，不放君闲奈我何。
对酒有怀寄李十九郎中:往年江外抛桃叶，去岁楼中别柳枝。寂寞春来一杯酒，此情唯有李君知。吟君旧句情难忘，风月何时是尽时。
听歌六绝句。何满子:世传满子是人名，临就刑时曲始成。一曲四调歌八叠，从头便是断肠声。
闲乐:坐安卧稳舆平肩，倚杖披衫绕四边。空腹三杯卯后酒，曲肱一觉醉中眠。更无忙苦吟闲乐，恐是人间自在天。
自题小园:不斗门馆华，不斗林园大。但斗为主人，一坐十馀载。回看甲乙第，列在都城内。素垣夹朱门，蔼蔼遥相对。主人安在哉，富贵去不回。池乃为鱼凿，林乃为禽栽。何如小园主，拄杖闲即来。亲宾有时会，琴酒连夜开。以此聊自足，不羡大池台。
病中宴坐:有酒病不饮，有诗慵不吟。头眩罢垂钩，手痹休援琴。竟日悄无事，所居闲且深。外安支离体，中养希夷心。窗户纳秋景，竹木澄夕阴。宴坐小池畔，清风时动襟。
戒药:促促急景中，蠢蠢微尘里。生涯有分限，爱恋无终已。早夭羡中年，中年羡暮齿。暮齿又贪生，服食求不死。朝吞太阳精，夕吸秋石髓。徼福反成灾，药误者多矣。以之资嗜欲，又望延甲子。天人阴骘间，亦恐无此理。域中有真道，所说不如此。后身始身存，吾闻诸老氏。
香山居士写真诗:昔作少学士，图形入集贤。今为老居士，写貌寄香山。鹤毳变玄发，鸡肤换朱颜。前形与后貌，相去三十年。勿叹韶华子，俄成皤叟仙。请看东海水，亦变作桑田。
不出门:弥月不出门，永日无来宾。食饱更拂床，睡觉一嚬伸。轻箑白鸟羽，新簟青箭筠。方寸方丈室，空然两无尘。披衣腰不带，散发头不巾。袒跣北窗下，葛天之遗民。一日亦自足，况得以终身。不知天壤内，目我为何人。
南侍御以石相赠，助成水声，因以绝句谢之:泉石磷磷声似琴，闲眠静听洗尘心。莫轻两片青苔石，一夜潺湲直万金。
卯饮:短屏风掩卧床头，乌帽青毡白氎裘。卯饮一杯眠一觉，世间何事不悠悠。
滩声:碧玉班班沙历历，清流决决响泠泠。自从造得滩声后，玉管朱弦可要听。
题石泉:殷勤傍石绕泉行，不说何人知我情。渐恐耳聋兼眼暗，听泉看石不分明。
携酒往朗之庄居同饮:慵中又少经过处，别后都无劝酒人。不挈一壶相就醉，若为将老度残春。
池鹤八绝句。鸡赠鹤:一声警露君能薄，五德司晨我用多。不会悠悠时俗士，重君轻我意如何。
池鹤八绝句。鹤答乌:吾爱栖云上华表，汝多攫肉下田中。吾音中羽汝声角，琴曲虽同调不同。
池鹤八绝句。鸢赠鹤:君夸名鹤我名鸢，君叫闻天我戾天。更有与君相似处，饥来一种啄腥膻。
池鹤八绝句。鹅赠鹤:君因风送入青云，我被人驱向鸭群。雪颈霜毛红网掌，请看何处不如君。
池鹤八绝句。鹤答鹅:右军殁后欲何依，只合随鸡逐鸭飞。未必牺牲及吾辈，大都我瘦胜君肥。
戏问牛司徒:抖擞尘缨捋白须，半酣扶起问司徒。不知诏下悬车后，醉舞狂歌有例无。
闲坐:婆娑放鸡犬，嬉戏任儿童。闲坐槐阴下，开襟向晚风。沤麻池水里，晒枣日阳中。人物何相称，居然田舍翁。
宿府池西亭:池上平桥桥下亭，夜深睡觉上桥行。白头老尹重来宿，十五年前旧月明。
闲眠:暖床斜卧日曛腰，一觉闲眠百病销。尽日一餐茶两碗，更无所要到明朝。
杨柳枝词:一树春风千万枝，嫩于金色软于丝。永丰西角荒园里，尽日无人属阿谁。
诏取永丰柳植禁苑感赋:一树衰残委泥土，双枝荣耀植天庭。定知玄象今春后，柳宿光中添两星。
每见吕南二郎中新文辄窃有所叹惜因成长句以咏所怀:双金百炼少人知，纵我知君徒尔为。望梅阁老无妨渴，画饼尚书不救饥。白日回头看又晚，青云举足蹑何迟。壮年可惜虚销掷，遣把闲杯吟咏诗。
胡吉郑刘卢张等六贤皆多年寿予亦次焉…纪之传好事者:七人五百七十岁，拖紫纡朱垂白须。手里无金莫嗟叹，尊中有酒且欢娱。诗吟两句神还王，酒饮三杯气尚粗。嵬峨狂歌教婢拍，婆娑醉舞遣孙扶。天年高过二疏傅，人数多于四皓图。除却三山五天竺，人间此会更应无。
春眠:枕低被暖身安稳，日照房门帐未开。还有少年春气味，时时暂到梦中来。
能无愧:十两新绵褐，披行暖似春。一团香絮枕，倚坐稳于人。婢仆遣他尝药草，儿孙与我拂衣巾。回看左右能无愧，养活枯残废退身。
斋居偶作:童子装炉火，行添一炷香。老翁持麈尾，坐拂半张床。卷缦看天色，移斋近日阳。甘鲜新饼果，稳暖旧衣裳。止足安生理，悠闲乐性场。是非一以遣，动静百无妨。岂有物相累，兼无情可忘。不须忧老病，心是自医王。
咏身:自中风来三历闰，从悬车后几逢春。周南留滞称遗老，汉上羸残号半人。薄有文章传子弟，断无书札答交亲。余年自问将何用，恐是人间剩长身。
读道德经:玄元皇帝著遗文，乌角先生仰后尘。金玉满堂非己物，子孙委蜕是他人。世间尽不关吾事，天下无亲于我身。只有一身宜爱护，少教冰炭逼心神。
三谣。素屏谣:素屏素屏，胡为乎不文不饰，不丹不青？当世岂无李阳冰之篆字，张旭之笔迹？边鸾之花鸟，张璪之松石？吾不令加一点一画于其上，欲尔保真而全白。吾于香炉峰下置草堂，二屏倚在东西墙。夜如明月入我室，晓如白云围我床。我心久养浩然气，亦欲与尔表里相辉光。尔不见当今甲第与王宫，织成步障银屏风。缀珠陷钿贴云母，五金七宝相玲珑。贵豪待此方悦目，晏然寝卧乎其中。素屏素屏，物各有所宜，用各有所施。尔今木为骨兮纸为面，舍吾草堂欲何之？
池畔闲坐，兼呈侍中:池畔最平处，树阴新合时。移床解衣带，坐任清风吹。举棹鸟先觉，垂纶鱼未知。前头何所有，一卷晋公诗。
雨中访崔十八:肩舁仍挈榼，莫怪就君来。秋雨经三宿，无人劝一杯。
赠卢绩:余杭县里卢明府，虚白亭中白舍人。今日相逢头似雪，一杯相劝送残春。
与裴华州同过敷水戏赠:使君五马且踟蹰，马上能听绝句无。每过桑间试留意，何妨后代有罗敷。
白云泉:天平山上白云泉，云自无心水自闲。何必奔冲山下去，更添波浪向人间。
寄韬光禅师:一山门作两山门，两寺原从一寺分。东涧水流西涧水，南山云起北山云。前台花发后台见，上界钟声下界闻。遥想吾师行道处，天香桂子落纷纷。
惜花:可怜夭艳正当时，刚被狂风一夜吹。今日流莺来旧处，百般言语泥空枝。
新池:数日自穿凿，引泉来近陂。寻渠通咽处，绕岸待清时。深好求鱼养，闲堪与鹤期。幽声听难尽，入夜睡常迟。
南池:萧条微雨绝，荒岸抱清源。入舫山侵塞，分泉道接村。秋声依树色，月影在蒲根。淹泊方难遂，他宵关梦魂。
奉和白太守拣橘:凌霜远涉太湖深，双卷朱旗望橘林。树树笼烟疑带火，山山照日似悬金。行看采掇方盈手，暗觉馨香已满襟。拣选封题皆尽力，无人不感近臣心。
句:谁云蒿上烟，随云依碧落。莫怪西陵风景别，镜湖花草为先春。
书巫山神女祠:忠州刺史今才子，行到巫山必有诗。为报高唐神女道，速排云雨候清词。
句:地甃如拳石，溪横似叶舟。
月生:月生十五前，日望光彩圆。月满十五后，日畏光彩瘦。不见夜花色，一尊成暗酒。匣中苔背铜，光短不照空。不惜补明月，惭无此良工。
和白尚书赋永丰柳:一树依依在永丰，两枝飞去杳无踪。玉皇曾采人间曲，应逐歌声入九重。
贡举人谒先师闻雅乐:蔼蔼观光士，来同鹄鹭群。鞠躬遗像在，稽首雅歌闻。度曲飘清汉，馀音遏晓云。两楹凄已合，九仞杳难分。断续同清吹，洪纤入紫氛。长言听已罢，千载仰斯文。
浊水求珠:行潦沈明月，光辉也不浮。识珍能洞鉴，精宝此来求。几被泥沙杂，常随混浊流。润川终自媚，照乘且何由。的皪终难掩，晶荧愿见收。蛇行无胫至，饮德已闻酬。
赠毛仙翁:冰霜肌骨称童年，羽驾何由到俗间。丹灶化金留秘诀，仙宫嗽玉叩玄关。壶中世界青天近，洞里烟霞白日闲。若许随师去尘网，愿陪鸾鹤向三山。
题马侍中燧木香亭:春日迟迟木香阁，窈窕佳人褰绣幕。淋漓玉露滴紫蕤，绵蛮黄鸟窥朱萼。横汉碧云歌处断，满地花钿舞时落。树影参差斜入檐，风动玲珑水晶箔。
赋得玉水记方流:积水綦文动，因知玉产幽。如天涵素色，侔地引方流。潜润滋云起，荧华射浪浮。鱼龙泉不夜，草木岸无秋。璧沼宁堪比，瑶池讵可俦。若非悬坐测，谁复寄冥搜。
赋得玉水记方流:玉泉何处记，四折水纹浮。润下宁逾矩，居方在上流。映空虚漾漾，涵白净悠悠。影碎疑冲斗，光清耐触舟。珪璋分辨状，沙砾共怀柔。愿赴朝宗日，萦回入御沟。
太常观阅骠国新乐:异音来骠国，初被奉常人。才可宫商辨，殊惊节奏新。转规回绣面，曲折度文身。舒散随鸾吹，喧呼杂鸟春。襟衽怀旧识，丝竹变恒陈。何事留中夏，长令表化淳。
仪凤:八方该帝泽，威凤忽来宾。向日朱光动，迎风翠羽新。低昂多异趣，饮啄迥无邻。郊薮今翔集，河图意等伦。闻韶知鼓舞，偶圣愿逡巡。比屋初同俗，垂恩击壤人。
题李处士山居:卧龙决起为时君，寂寞匡庐惟白云。今日仲容修故业，草堂焉敢更移文。
谢寄新茶:石上生芽二月中，蒙山顾渚莫争雄。封题寄与杨司马，应为前衔是相公。
寄彻公:北风吹霜霜月明，荷叶枯尽越水清。别来几度龙宫宿，雪山童子应相逐。
春日偶题:何处春先到，桥东水北亭。冻花开未得，冷酒酌难醒。就日移轻榻，遮风展小屏。更无人劝饮，莺语渐叮咛。
题山寺:千峰白露后，云壁挂残灯。曙色海边日，经声松下僧。意闲门不闭，年去水空澄。稽首如何问，森罗尽一乘。
送陈房谒抚州周使君:匡山一亩宫，尚有桂兰丛。凿壁年虽异，穿杨志幸同。貌羸缘塞苦，道蹇为囊空。去谒临川守，因怜鹤在笼。
病中赴袁州次香馆:病舆憩上馆，缭绕向山隅。荒葛漫欹壁，幽禽啄朽株。力微怯升降，意欲结踟躇。谁能挹香水，一为濯烦纡。
早春即事:眼重朝眠足，头轻宿醉醒。阳光满前户，雪水半中庭。候变随天气，春生逐地形。北檐梅晚白，东岸柳先青。葱垄抽羊角，松巢堕鹤翎。老来诗更拙，吟罢少人听。
夜半步次古城:茫茫死复生，惟有古时城。夜半无鸟雀，花枝当月明。
春梦:空庭日照花如锦，红妆美人当昼寝。傍人不知梦中事，唯见玉钗时坠枕。
宿青牛谷:随云步入青牛谷，青牛道士留我宿。可怜夜久月明中，唯有坛边一枝竹。
仙女词:玉京初侍紫皇君，金缕鸳鸯满绛裙。仙宫一闭无消息，遥结芳心向碧云。
句:贤人处霄汉，荒泽自耕耘。陇首降时雨，雷声出夏云。一一鹤声飞上天。
享太庙乐章:湜湜颀颀，融昭德辉。不纽不舒，贯成九围。武烈文经，敷施当宜。纂尧付启，亿万熙熙。
席上赠刘梦得:粉署为郎四十春，今来名辈更无人。休论世上升沉事，且斗樽前见在身。珠玉会应成咳唾，山川犹觉露精神。莫嫌恃酒轻言语，曾把文章谒后尘。
伏览吕侍郎丘员外旧题十三代祖历山草堂诗因书记事:名遂贵知己，道胜方晦迹。高居葺莲宫，遗文焕石壁。桑田代已变，池草春犹碧。识曲遇周郎，知音荷宗伯。调逸南平兆，风清建安迹。祖德今发扬，还同书史册。
别慧山书堂:卷帘晓望云平槛，下榻宵吟月半窗。病守未能依结社，更施何术去为邦。
御题国子监门:宸翰符玄造，荣题国子门。笔锋回日月，字势动乾坤。檐下云光绝，梁间鹊影翻。张英圣莫拟，索靖妙难言。为著盘龙迹，能彰舞凤蹲。更随垂露像，常以沐皇恩。
太学创置石经:圣唐复古制，德义功无替。奥旨悦诗书，遗文分篆隶。银钩互交映，石壁靡尘翳。永与乾坤期，不逐日月逝。儒林道益广，学者心弥锐。从此理化成，恩光遍遐裔。
观南郊回仗:传警千门寂，南郊彩仗回。但惊龙再见，谁识日双开。德泽施云雨，恩光变烬灰。阅兵貔武振，听乐凤凰来。候刻移宸辇，遵时集观台。多惭远臣贱，不得礼容陪。
闻击壤:尧年听野老，击壤复何云。自谓欢由己，宁知德在君。气平闲易畅，声贺作难分。耕凿方随日，恩威比望云。篑桴均下调，和木等南薰。无落于吾事，谁将帝已闻。
膏泽多丰年:帝德方多泽，莓莓井径同。八方甘雨布，四远报年丰。廒庾千厢在，幽流万壑通。候时勤稼穑，击壤乐农功。畎亩人无惰，田庐岁不空。何须忧伏腊，千载贺尧风。
东都父老望幸:銮舆秦地久，羽卫洛阳空。彼土虽凭固，兹川乃得中。龙颜觐白日，鹤发仰清风。望幸诚逾邈，怀来意不穷。昔因封泰岳，今伫蹑维嵩。天地心无异，神祇理亦同。翠华翔渭北，玉检候关东。众愿其难阻，明君早勒功。
华清宫望幸:骊岫接新丰，岧峣驾碧空。凿山开秘殿，隐雾蔽仙宫。绛阙犹栖凤，雕梁尚带虹。温泉曾浴日，华馆旧迎风。肃穆瞻云辇，深沉闭绮栊。东郊望幸处，瑞气霭濛濛。
谒见日将至双阙:晓色临双阙，微臣礼位陪。远惊龙凤睹，谁识冕旒开。蔼蔼千年盛，颙颙万国来。天文标日月，时令布云雷。迥出黄金殿，全分白玉台。雕虫竟何取，瞻恋不知回。
句:积高依郡城，迥拔凌霄汉。
曲江亭望慈恩寺杏园花发:江亭闲望处，远近见秦源。古寺迟春景，新花发杏园。萼中轻蕊密，枝上素姿繁。拂雨云初起，含风雪欲翻。容辉明十地，香气遍千门。愿莫随桃李，芳菲不为言。
句:入门池色静，登阁雨声来。
和李德裕观玉蕊花见怀之作:曾对金銮直，同依玉树阴。雪英飞舞近，烟叶动摇深。素萼年年密，衰容日日侵。劳君想华发，近欲不胜簪。
赠毛仙翁:安期何事出云烟，为把仙方与世传。只向人间称百岁，谁知洞里过千年。青牛到日迎方朔，丹灶开时共稚川。更说桃源更深处，异花长占四时天。
谢惠剑:感君三尺铁，挥攉鬼神惊。浩气中心发，雄风两腋生。犬戎从此灭，巢穴不时平。万里横行去，封侯赖有成。
题竹:潇洒碧玉枝，清风追晋贤。数点渭川雨，一缕湘江烟。不见凤凰尾，谁识珊瑚鞭。柯亭丁相遇，惊听奏钧天。
题山房壁:珠林春寂寂，宝地夜沉沉。玄奥凝神久，禅机入妙深。参同大块理，窥测至人心。定处波罗蜜，须从物外寻。
访请上人:曲径绕丛林，钟声杂梵音。松风吹定衲，萝月照禅心。抚景吟行远，谈玄入悟深。不能尘鞅脱，聊复一登临。
立秋:兹晨戒流火，商飙早已惊。云天收夏色，木叶动秋声。
扶病春亭:强梳稀发著纶巾，舍杖空行试病身。花间自欲裴回立，稚子牵衣不许人。
赠童尼:旧时艳质如明玉，今日空心是冷灰。料得襄王惆怅极，更无云雨到阳台。
山寺看樱桃花题僧壁:楚寺春风腊尽时，含桃先坼一千枝。老僧不语傍边坐，花发人来总不知。
山寺看海榴花:琉璃地上绀宫前，发翠凝红已十年。夜久月明人去尽，火光霞焰递相燃。
奉酬:闰余春早景沉沉，禊饮风亭恣赏心。红袖青娥留永夕，汉阴宁肯羡山阴。
处州月夜穆中丞席和主人:羌竹繁弦银烛红，月光初出柳城东。忽见隐侯裁一咏，还须书向郡楼中。
桂江中题香顶台:岧岧香积凌空翠，天上名花落幽地。老僧相对竟无言，山鸟却呼诸佛字。
惜花:年少共怜含露色，老人偏惜委尘红。如何遂得心中事，每要花时不厌风。
欲销云:欲隐从龙质，仍余触石文。霏微依碧落，仿佛误非云。度月光无隔，倾河影不分。如逢作霖处，当为起氤氲。
移住别居:自到西川住，唯君别有情。常逢对门远，又隔一重城。
堋口逢友人:艰难别离久，中外往还深。已改当时法，空余旧日心。
维扬郡西亭赠友人:萍飒风池香满船，杨花漠漠暮春天。玉人此日心中事，何似乘羊入市年。
黄雀行:穿屋穿墙不知止，争树争巢入营死。林间公子挟弹弓，一丸致毙花丛里。小口黄雏未有知，青天不解高高飞。虞人设网当要路，白日啾嘲祸万机。
诣李侍郎:文字元无底，功夫转到难。苦心三百首，暂请侍郎看。
吊灵均:万古汨罗深，骚人道不沉。明明唐日月，应见楚臣心。
故白岩禅师院:能师还世名还在，空闭禅堂满院苔。花树不随人寂寞，数枝犹自出墙来。
招玉川子咏新文:清气宿我心，结为清泠音。一夜吟不足，君来相和吟。
五杂组:五杂组，刺绣窠。往复还，织锦梭。不得已，戍交河。
剪彩花:敢竞桃李色，自呈刀尺功。蝶犹迷剪翠，人岂辨裁红。
四气:春禽犹竞啭，夏木忽交阴。稍觉秋山远，俄惊冬霰深。
大言:四溟杯渌醑，五岳髻青螺。挥汗曾成雨，画地亦成河。
细言:蚊眉自可托，蜗角岂劳争。欲效丝毫力，谁知蝼蚁诚。
江边柳:袅袅古堤边，青青一树烟。若为丝不断，留取系郎船。
柳絮:无风才到地，有风还满空。缘渠偏似雪，莫近鬓毛生。
残莺:花阑莺亦懒，不语似含情。何言百啭舌，唯余一两声。
题蒲葵扇:倾心曾向日，在手幸摇风。羡尔逢提握，知名自谢公。
赠苦行僧:幽深红叶寺，清净白毫僧。古殿长鸣磬，低头礼昼灯。
两头纤纤:两头纤纤八字眉，半白半黑灯影帷。腷腷膊膊晓禽飞，磊磊落落秋果垂。
了语:扫却烟尘寇初剿，深水高林放鱼鸟。鸡人唱绝残漏晓，仙乐拍终天悄悄。
不了语:浮名世利知多少，朝市喧喧尘扰扰。车马交驰往复来，钟鼓相催天又晓。
宫人斜:几多红粉委黄泥，野鸟如歌又似啼。应有春魂化为燕，年来飞入未央栖。
题李八百洞:太极之年混沌坼，此山亦是神仙宅。后世何人来飞升，紫阳真人李八百。
句:绿迸穿篱笋，红飘隔户花。
姑熟杂咏。谢公宅:青山日将暝，寂寞谢公宅。竹里无人声，池中虚月白。荒庭衰草遍，废井苍苔积。唯有清风闻，时时起泉石。
姑熟杂咏。凌歊台:旷望登古台，台高极人目。叠嶂列远空，闲花杂平陆。白云入窗牖，野翠生松竹。欲览碑上文，苔侵岂堪读。
姑熟杂咏。牛渚矶:绝壁临巨川，连峰势相向。乱石流洑间，回波自成浪。但惊群木秀，莫测精灵状。更听猿夜啼，忧心醉江上。
将赴东都上李相国:四海兵初偃，平津阁正开。谁知大炉火，还有不然灰。
禁中送任山人:子去非长往，君恩取大还。补天留彩石，缩地入青山。献寿千春外，来朝数月间。莫抛残药物，窃取驻童颜。
句:金盘摘下挂朱颗，红壳开时饮玉浆。
步虚词:十二楼藏玉堞中，凤凰双宿碧芙蓉。流霞浅酌谁同醉，今夜笙歌第几重。
句:吟倚雨残树，月收山下村。
赋得琢玉成器:已沐识坚贞，应怜器未成。辉山方可重，散璞乍堪惊。玷灭随心正，瑕消夺眼明。琢磨虹气在，拂拭水容生。赏玩冰光冷，提携月魄轻。伫当亲捧握，瑚琏幸齐名。
献蔡京:抛却长竿卷却丝，手持蓑笠献新诗。临川太守清如镜，不是渔人下钓时。
享惠昭太子庙乐章:既洁酒醴，聿陈熟腥。肃将震念，昭格储灵。展矣礼典，薰然德馨。愔愔管磬，亦具是听。
奉送李相公重镇襄阳:海内埏埴遍，汉阴旌旆还。望留丹阙下，恩在紫霄间。冰雪背秦岭，风烟经武关。树皆人尚爱，辕即吏曾攀。自惜两心合，相看双鬓斑。终期谢戎务，同隐凿龙山。
和严揆省中宿斋遇令狐员外当直之作:致斋分直宿南宫，越石卢谌此夜同。位极班行犹念旧，名题章奏亦从公。曾驱爪士三边静，新赠髯参六义穷。竟夕文昌知有月，可怜如在庾楼中。
奉酬忠武李相公见寄:直继先朝卫与英，能移孝友作忠贞。剑门失险曾缚虎，淮水安流缘斩鲸。黄阁碧幢惟是俭，三公二伯未为荣。惠连忽赠池塘句，又遣羸师破胆惊。
和丘员外题湛长史旧居:萧条历山下，水木无氛滓。王门结长裾，岩扃怡暮齿。昔贤枕高躅，今彦仰知止。依依瞩烟霞，眷眷返墟里。湛生久已没，丘也亦同耻。立言咸不朽，何必在青史。
享惠昭太子庙乐章:喧喧金石容既缺，肃肃羽驾就行列。缑山遗响昔所闻，庙庭进旅今攸设。
酬施先辈:襄阳才子得声多，四海皆传古镜歌。乐府正声三百首，梨园新入教青娥。
亚父碎玉斗:嬴女昔解网，楚王有遗躅。破关既定秦，碎首闻献玉。贞姿应刃散，清响因风续。匪徇切泥功，将明怀璧辱。莫量汉祖德，空受项君勖。事去见前心，千秋渭水绿。
题开元寺牡丹:此花南地知难种，惭愧僧闲用意栽。海燕解怜频睥睨，胡蜂未识更徘徊。虚生芍药徒劳妒，羞杀玫瑰不敢开。惟有数苞红萼在，含芳只待舍人来。
香炉峰:香炉一峰绝，顶在寺门前。尽是玲珑石，时生旦暮烟。
白铜鞮:騕褭锦障泥，楼头日又西。留欢住不住，素齿白铜鞮。
武夷山仙城:武夷无上路，毛径不通风。欲共麻姑住，仙城半在空。
云封庵:登岩背山河，立石秋风里。隐见浙江涛，一尺东沟水。
观浙江涛:浙江悠悠海西绿，惊涛日夜两翻覆。钱塘郭里看潮人，直至白头看不足。
庐山瀑布:虚空落泉千仞直，雷奔入江不暂息。今古长如白练飞，一条界破青山色。
八月十五夜:皎皎秋空八月圆，常娥端正桂枝鲜。一年无似如今夜，十二峰前看不眠。
题伍员庙:千载空祠云海头，夫差亡国已千秋。浙波只有灵涛在，拜奠青山人不休。
寄潘先生:至人知姓不知名，闻道黄金骨节轻。世上仙方无觅处，欲来西岳事先生。
宫中曲二首:披香侍宴插山花，厌著龙绡著越纱。恃赖倾城人不及，檀妆唯约数条霞。身轻入宠尽恩私，腰细偏能舞柘枝。一日新妆抛旧样，六宫争画黑烟眉。
八月九月望夕雨:八月繁云连九月，两回三五晦漫漫。一年怅望秋将尽，不得常娥正面看。
古树:古树欹斜临古道，枝不生花腹生草。行人不见树少时，树见行人几番老。
观钓台画图:一水寂寥青霭合，两崖崔崒白云残。画人心到啼猿破，欲作三声出树难。
郑女出参丈人词:凤钗翠翘双宛转，出见丈人梳洗晚。掣曳罗绡跪拜时，柳条无力花枝软。
和白使君木兰花:枝枝转势雕弓动，片片摇光玉剑斜。见说木兰征戍女，不知那作酒边花。
春陪相公看花宴会二首:丞相邀欢事事同，玉箫金管咽东风。百分春酒莫辞醉，明日的无今日红。木兰花谢可怜条，远道音书转寂寥。春去一年春又尽，几回空上望江桥。
牡丹:何人不爱牡丹花，占断城中好物华。疑是洛川神女作，千娇万态破朝霞。
和夜题玉泉寺:岁岁云山玉泉寺，年年车马洛阳尘。风清月冷水边宿，诗好官高能几人。
和嘲春风:源上拂桃烧水发，江边吹杏暗园开。可怜半死龙门树，懊恼春风作底来。
夸红槿:谁道槿花生感促，可怜相计半年红。何如桃李无多少，并打千枝一夜风。
柬白丈人:昔时丈人鬓发白，千年松下锄茯苓。今来见此松树死，丈人斩新鬓发青。
寄玄阳先生:不能相见见人传，山瞿岸山中岱岸边。颜貌只如三二十，道年三百亦藏年。
白人:暖风入烟花漠漠，白人梳洗寻常薄。泥郎为插珑璁钗，争教一朵牙云落。
奉酬元相公上元:出拥楼船千万人，入为台辅九霄身。如何更羡看灯夜，曾见宫花拂面春。
回施先辈见寄新诗二首:九幽仙子西山卷，读了绦绳系又开。此卷玉清宫里少，曾寻真诰读诗来。紫河车里丹成也，皂荚枝头早晚飞。料得仙宫列仙籍，如君进士出身稀。
答白公:高景争来草木头，一生心事酒前休。山公自是仙人侣，携手醉登城上楼。
戏赠慎微寺主道安上座三僧正:甘露洒空惟一味，旃檀移植自成薰。遥知畅献分南北，应用调柔致六群。
寄题惠林李侍郎旧馆:栋宇非吾室，烟山是我邻。百龄惟待尽，一世乐长贫。半壁悬秋日，空林满夕尘。只应双鹤吊，松路更无人。
题剑门:奇峰百仞悬，清眺出岚烟。迥若戈回日，高疑剑倚天。参差霞壁耸，合沓翠屏连。想是三刀梦，森然在目前。
仆射相公偶话于故集贤张学士厅写得德裕…献此诗:赋感邻人笛，诗留夫子墙。延年如有作，应不用山王。
惠泉:兹泉由太洁，终不畜纤鳞。到底清何益，含虚势自贫。明玑难秘彩，美玉讵潜珍。未及黄陂量，滔滔岂有津。
首夏清景想望山居:嘉树阴初合，山中赏更新。禽言未知夏，兰径尚余春。散满萝垂带，扶疏桂长轮。丹青写不尽，宵梦叹非真。累榭空留月，虚舟若待人。何时倚兰棹，相与掇汀蘋。
北固怀古:自有此山川，于今几太守。近世二千石，毕公宣化厚。丞相量纳川，平阳气冲斗。三贤若时雨，所至跻仁寿。
题柳郎中故居:下马荒阶日欲曛，潺潺石溜静中闻。鸟啼花发人声绝，寂寞山窗掩白云。
盘陀岭驿楼:嵩少心期杳莫攀，好山聊复一开颜。明朝便是南荒路，更上层楼望故关。
至日荷李常侍过郊居:贱子守柴荆，谁人记姓名。风云千骑降，草木一阳生。礼异江河动，欢殊里巷惊。称觞容侍坐，看竹许同行。遇觉沧溟浅，恩疑太岳轻。尽搜天地物，无谕此时情。
日暮天无云:杳杳复苍然，无云日暮天。象分青气外，景尽赤霄前。渐吐星河色，遥生水木烟。从容难附丽，顾步欲澄鲜。但见收三素，何能测上玄。应非暂呈瑞，不许出山川。
新成小亭月夜:已被月知处，斩新风到来。无人伴幽境，多取木兰栽。
雪中答僧书:八行银字非常草，六出天花尽是梅。无所与陈童子别，雪中辛苦远山来。
曲池陪宴即事上窦中丞:水自山阿绕坐来，珊瑚台上木绵开。欲知举目无情罚，一片花流酒一杯。
董监庙:仁杰淫祠废欲无，枯枫老栎两三株。神乌惯得商人食，飞趁征帆过蠡湖。
赠侯山人:一见清容惬素闻，有人传是紫阳君。来时玉女裁春服，剪破湘山几片云。
甘子堂陪宴上韦大夫:武陵楼上春长早，甘子堂前花落迟。楚乐怪来声竞起，新歌尽是大夫词。
春郊醉中赠章八元:三月踏青能几日，百回添酒莫辞频。看君倒卧杨花里，始觉春光为醉人。
怀古:尼父未适鲁，屡屡倦迷津。徒怀教化心，纡郁不能伸。一遇知己言，万方始喧喧。至今百王则，孰不挹其源。
题清溪鬼谷先生旧居:翠壁开天池，青崖列云树。水容不可状，杳若清河雾。常闻先生教，指示秦仪路。二子才不同，逞词过尺度。偶因从吏役，远到冥栖处。松月想旧山，烟霞了如故。未遑炼金鼎，日觉容光暮。万虑随境生，何由返真素。寂寞天籁息，清迥鸟声曙。回首望重重，无期挹风驭。
牧童词:朝牧牛，牧牛下江曲。夜牧牛，牧牛度村谷。荷蓑出林春雨细，芦管卧吹莎草绿。乱插蓬蒿箭满腰，不怕猛虎欺黄犊。
赠道器法师:冰作形容雪作眉，早知谈论两川知。如今不用空求佛，但把令狐宰相诗。
庐山得元侍御书:惭君知我命龙钟，一纸书来意万重。正著白衣寻古寺，忽然邮递到云峰。
双峰寺得舍弟书:暂入松门拜祖师，殷勤再读塔前碑。回头忽向寻阳使，太守如今是惠持。
木兰花:碧落真人著紫衣，始堪相并木兰枝。今朝绕郭花看遍，尽是深村田舍儿。
酬举生许遇山居:琉璃潭上新秋月，清净泉中智惠珠。不似本宗疏二教，许过云壑访潜夫。
秋日过员太祝林园:望水寻山二里余，竹林斜到地仙居。秋光何处堪消日，玄晏先生满架书。
题温泉:能使时平四十春，开元圣主得贤臣。当时姚宋并燕许，尽是骊山从驾人。
看射柳枝:玉弝朱弦敕赐弓，新加二斗得秋风。万人齐看翻金勒，百步穿杨逐箭空。
寄峡州韦郎中:年过五十鬓如丝，不必前程更问师。幸得休耕乐尧化，楚山深处最相宜。
赠田玉卿:长安里巷旧邻居，未解梳头五岁余。今朝嫁得风流婿，歌舞闲时看读书。
山居送僧:失意因休便买山，白云深处寄柴关。若逢城邑人相问，报道花时也不闲。
题湖台:山有松门江有亭，不劳他处问青冥。有时带月床舁到，一阵风来酒尽醒。
送妻入道:人无回意似波澜，琴有离声为一弹。纵使空门再相见，还如秋月水中看。
遇湖州妓宋态宜二首:曾识云仙至小时，芙蓉头上绾青丝。当时惊觉高唐梦，唯有如今宋玉知。陵阳夜会使君筵，解语花枝出眼前。一从明月西沉海，不见嫦娥二十年。
奉使京西:卢龙已复两河平，烽火楼边处处耕。何事书生走羸马，原州城下又添兵。
偶怀:转知名宦是悠悠，分付空源始到头。待送妻儿下山了，便随云水一生休。
秋夜题夷陵水馆:凝碧初高海气秋，桂轮斜落到江楼。三更浦上巴歌歇，山影沉沉水不流。
听多美唱歌:黄莺慢转引秋蝉，冲断行云直入天。一曲梁州听初了，为君别唱想夫怜。
听邻女吟:含情遥夜几人知，闲咏风流小谢诗。还似霓旌下烟露，月边吹落上清词。
送杨敬之倅湖南:久嗟尘匣掩青萍，见说除书试一听。闻君却作长沙傅，便逐秋风过洞庭。
送孙尧夫赴举:自说轩皇息战威，万方无复事戎衣。却教孙子藏兵法，空把文章向礼闱。
黄葵花:此花莫遣俗人看，新染鹅黄色未乾。好逐秋风上天去，紫阳宫女要头冠。
再谪夷陵题长乐寺:当时谪宦向夷陵，愿得身闲便作僧。谁知渐渐因缘重，羞见长燃一盏灯。
送颜觉赴举:颜子将才应四科，料量时辈更谁过。居然一片荆山玉，可怕无人是卞和。
题五松驿:云木苍苍数万株，此中言命的应无。人生不得如松树，却遇秦封作大夫。
竹里:竹里编茅倚石根，竹茎疏处见前村。闲眠尽日无人到，自有春风为扫门。
山出云:灵山蓄云彩，纷郁出清晨。望树繁花白，看峰小雪新。映松张盖影，依涧布鱼鳞。高似从龙处，低如触石频。浓光藏半岫，浅色类飘尘。玉叶开天际，遥怜占早春。
惊雪:怪得北风急，前庭如月辉。天人宁许巧，剪水作花飞。
云安公主出降杂咏催妆二首:天上琼花不避秋，今宵织女嫁牵牛。万人惟待乘鸾出，乞巧齐登明月楼。少妆银粉饰金钿，端正天花贵自然。闻道禁中时节异，九秋香满镜台前。
帘:劳将素手卷虾须，琼室流光更缀珠。玉漏报来过半夜，可怜潘岳立踟蹰。
阶:甃玉编金次第平，花纹隐起踏无声。几重便上华堂里，得见天人吹凤笙。
扇:宝扇持来入禁宫，本教花下动香风。姮娥须逐彩云降，不可通宵在月中。
望毛女峰:我种东峰千叶莲，此峰毛女始求仙。今朝暗算当时事，已是人间七万年。
出蓝田关寄董使君:万里烟萝锦帐间，云迎水送度蓝关。七盘九折难行处，尽是龚黄界外山。
陕州逢窦巩同宿，寄江陵韦协律:共出丘门岁九霜，相逢凄怆对离觞。荆南为报韦从事，一宿同眠御史床。
题商山庙:商洛秦时四老翁，人传羽化此山空。若无仙眼何由见，总在庙前花洞中。
题自然观:剑阁门西第一峰，道陵成道有高踪。行人若上升仙处，须拨白云三四重。
筹笔店江亭:九折岩边下马行，江亭暂歇听江声。白云绿树不关我，枉与樵人乐一生。
蔷薇花:锦窠花朵灯丛醉，翠叶眉稠裛露垂。莫引美人来架下，恐惊红片落燕支。
句:蜀道易，易于履平地。蝉噪入云树，风开无主花。
题朱审寺壁山水画:朱审偏能视夕岚，洞边深墨写秋潭。与君一顾西墙画，从此看山不向南。
贡院楼北新栽小松:拂槛爱贞容，移根自远峰。已曾经草没，终不任苔封。叶少初陵雪，鳞生欲化龙。乘春濯雨露，得地近垣墉。逐吹香微动，含烟色渐浓。时回日月照，为谢小山松。
盛山十二诗。隐月岫:初映钩如线，终衔镜似钩。远澄秋水色，高倚晓河流。
盛山十二诗。宿云亭:雨合飞危砌，天开卷晓窗。齐平联郭柳，带绕抱城江。
盛山十二诗。梅谿:夹岸凝清素，交枝漾浅沦。味调方荐实，腊近又先春。
盛山十二诗。桃坞:喷日舒红景，通蹊茂绿阴。终期王母摘，不羡武陵深。
盛山十二诗。胡卢沼:疏凿徒为巧，圆洼自可澄。倒花纷错秀，鉴月静涵冰。
盛山十二诗。盘石磴:缭绕缘云上，璘玢甃玉联。高高曾几折，极目瞰秋鸢。
盛山十二诗。琵琶台:褊地难层土，因厓遂削成。浅深岚嶂色，尽向此中呈。
赠项斯:几度见诗诗总好，及观标格过于诗。平生不解藏人善，到处逢人说项斯。
赠广陵妓:云雨分飞二十年，当时求梦不曾眠。今来头白重相见，还上襄王玳瑁筵。
牡丹:牡丹一朵值千金，将谓从来色最深。今日满栏开似雪，一生辜负看花心。
罗浮山:江北重峦积翠浓，绮霞遥映碧芙蓉。不知末后沧溟上，减却瀛洲第几峰。
谢池:郡郭东南积谷山，谢公曾是此跻攀。今来惟有灵池月，犹是婵娟一水间。
青岙山:灵海泓澄匝翠峰，昔贤心赏已成空。今朝亭馆无遗制，积水沧浪一望中。
奉和白敏中圣道和平致兹休运岁终功就合咏盛明呈上:舜德尧仁化犬戎，许提河陇款皇风。指挥貙武皆神算，恢拓乾坤是圣功。四帅有征无汗马，七关虽戍已弢弓。天留此事还英主，不在他年在大中。
猛士行:战鼓惊沙恶天色，猛士虬髯眼前黑。单于衣锦日行兵，阵头走马生擒得。幽并少年不敢轻，虎狼窟里空手行。
赠商山东于岭僧:商岭东西路欲分，两间茅屋一溪云。师言耳重知师意，人是人非不欲闻。
新昌宅书堂前有药树一株今已盈拱前长庆中…名之天上树:白榆星底开红甲，珠树宫中长紫霄。丹彩结心才辨质，碧枝抽叶乍成条。羽衣道士偷玄圃，金简真人护玉苗。长带九天馀雨露，近来葱翠欲成乔。
寿阳罢郡日有诗十首…不殊今编于后兼纪瑞物。虎不食人:南山白额同驯扰，亦变仁心去杀机。不竞牛甘令买患，免遭狐假妄凭威。渡河岂适他邦害，据谷终无暴物非。尔效驺虞护生草，岂徒柔伏在淮淝。
新楼诗二十首。满桂楼:为怜湖水通宵望，不学樊杨却月楼。惟待素规澄满镜，莫看纤魄挂如钩。卷帘方影侵红烛，绕竹斜晖透碧流。萧瑟晓风闻木落，此时何异洞庭秋。
新楼诗二十首。禹庙:削平水土穷沧海，畚锸东南尽会稽。山拥翠屏朝玉帛，穴通金阙架云霓。秘文镂石藏青壁，宝检封云化紫泥。清庙万年长血食，始知明德与天齐。
新楼诗二十首。龟山:一峰凝黛当明镜，十仞乔松倚翠屏。秋月满时侵兔魄，素波摇处动龟形。旧深崖谷藏仙岛，新结楼台起佛扃。不学大蛟凭水怪，等闲雪雨害生灵。
新楼诗二十首。海棠:海边佳树生奇彩，知是仙山取得栽。琼蕊籍中闻阆苑，紫芝图上见蓬莱。浅深芳萼通宵换，委积红英报晓开。寄语春园百花道，莫争颜色泛金杯。
新楼诗二十首。水寺:烟波野寺经过处，水国苍茫梦想中。云散浦间江月迥，日曛洲渚海潮通。坐看鱼鸟沈浮远，静见楼台上下同。闻道化城方便喻，只应从此到龙宫。
开元寺:十层花宇真毫相，数仞峰峦閟月扉。攒立宝山中色界，散周香海小轮围。坐隅咫尺窥岩壑，窗外高低辨翠微。难保尔形终不转，莫令偷拂六铢衣。
别石泉:素沙见底空无色，青石潜流暗有声。微渡竹风涵淅沥，细浮松月透轻明。桂凝秋露添灵液，茗折香芽泛玉英。应是梵宫连洞府，浴池今化醒泉清。
却到金陵登北固亭:龙形江影隔云深，虎势山光入浪沈。潮蹙海风驱万里，日浮天堑洞千寻。众峰作限横空碧，一柱中维彻底金。还叱楫师看五两，莫令辜负济川心。
灵蛇见少林寺:琐文结绶灵蛇降，蠖屈螭盘顾视闲。鳞蹙翠光抽璀璨，腹连金彩动弯环。已应蜕骨风雷后，岂效衔珠草莽间。知尔全身护昆阆，不矜挥尾在常山。
拜宣武军节度使:油幢并入虎旗开，锦橐从天凤诏来。星应魏师新鼓角，地嫌梁苑旧池台。日晖红旆分如电，人拥青门动若雷。伊洛镜清回首处，是非纷杂任尘埃。
山出云:杳霭祥云起，飘飏翠岭新。萦峰开石秀，吐叶间松春。林静翻空少，山明度岭频。回崖时掩鹤，幽涧或随人。姑射朝凝雪，阳台晚伴神。悠悠九霄上，应坐玉京宾。
欲到西陵寄王行周:西陵沙岸回流急，船底粘沙去岸遥。驿吏递呼催下缆，棹郎闲立道齐桡。犹瞻伍相青山庙，未见双童白鹤桥。欲责舟人无次第，自知贪酒过春潮。
古风二首:春种一粒粟，秋成万颗子。四海无闲田，农夫犹饿死。锄禾日当午，汗滴禾下土。谁知盘中餐，粒粒皆辛苦。
答章孝标:假金方用真金镀，若是真金不镀金。十载长安得一第，何须空腹用高心。
朱槿花:瘴烟长暖无霜雪，槿艳繁花满树红。每叹芳菲四时厌，不知开落有春风。
红蕉花:红蕉花样炎方识，瘴水溪边色最深。叶满丛深殷似火，不唯烧眼更烧心。
赋月:月。光辉，皎洁。耀乾坤，静空阔。圆满中秋，玩争诗哲。玉兔镝难穿，桂枝人共折。万象照乃无私，琼台岂遮君谒。抱琴对弹别鹤声，不得知音声不切。
句:君咏风月夕，余当童稚年。闲窗读书罢，偷咏左司篇。
句:河势昆仑远，山形菡萏秋。
和段相公登武担寺西台:清净此道宫，层台复倚空。偶时三伏外，列席九霄中。平视云端路，高临树杪风。自怜荣末座，前日别池笼。
宴杨仆射新昌里第:隔坐应须赐御屏，尽将仙翰入高冥。文章旧价留鸾掖，桃李新阴在鲤庭。再岁生徒陈贺宴，一时良史尽传馨。当时疏广虽云盛，讵有兹筵醉绿醽。
建节后偶作:抛却弓刀上砌台，上方台榭与云开。山僧见我衣裳窄，知道新从战地来。
句:昔日兰亭无艳质，此时金谷有高人。
赋得芙蓉出水:菡萏迎秋吐，夭摇映水滨。剑芒开宝匣，峰影写蒲津。下覆参差荇，高辞苒弱蘋。自当巢翠甲，非止戏赪鳞。莫以时先后，而言色故新。芳香正堪玩，谁报涉江人。
首夏:昨日青春去，晚峰尚含妍。虽留有馀态，脉脉防忧煎。幽人惜时节，对此感流年。
寄天台准公:赤城桥东见月夜，佛垄寺边行月僧。闲蹋莓苔绕琪树，海光清净对心灯。
宣城北楼，昔从顺阳公会于此:诗楼郡城北，窗牖敬亭山。几步尘埃隔，终朝世界闲。凭师看粉壁，名姓在其间。
弄玉词二首:素女结念飞天行，白玉参差凤凰声，天仙借女双翅猛。五灯绕身生，入烟去无影。三清弄玉秦公女，嫁得天上人。琼箫碧月唤朱雀，携手上谒玉晨君。夫妻同寿，万万青春。
郊天回:日动萧烟上泰坛，帝从黄道整和銮。风前貔武回雕仗，云里神龙起画竿。金鸟赦书鸣九夜，玉山寿酒舞千官。始知报本终朝礼，旧典时巡只自难。
赠杨炼师:柴烟衣上绣春云，清隐山书小篆文。明月在天将凤管，夜深吹向玉晨君。
古鉴:古鉴含灵气象和，蛟龙盘鼻护金波。隐山道士未曾识，负局先生不敢磨。曾向春窗分绰约，误回秋水照蹉跎。世间纵有应难比，十斛明珠酬未多。
旧镜:团团铜镜似潭水，心爱玉颜私自亲。一经离别少年改，难与清光相见新。
期尽:鱼锁生衣门不开，玉筐金月共尘埃。青山石妇千年望，雷雨曾知来不来。
赠僧戒休:风行露宿不知贫，明月为心又是身。欲问月中无我法，无人无我问何人。
秋夜怀紫阁峰僧:满山雨色应难见，隔涧经声又不闻。紫阁夜深多入定，石台谁为扫秋云。
寄峨嵋山杨炼师:道士夜诵蕊珠经，白鹤下绕香烟听。夜移经尽人上鹤，仙风吹入秋冥冥。
寄海陵韩长官:吏散重门印不开，玉琴招鹤舞裴回。野人为此多东望，云雨仍从海上来。
淮南卧病感路群侍御访别:西台御史重难言，落木疏篱绕病魂。一望青云感骢马，款行黄草出柴门。
山居:窈窕垂涧萝，蒙茸黄葛花。鸳鸯怜碧水，照影舞金沙。
望麻姑山:幽人往往怀麻姑，浮世悠悠仙景殊。自从青鸟不堪使，更得蓬莱消息无。
襄阳怀古:襄阳太守沈碑意，身后身前几年事。湘江千岁未为陵，水底鱼龙应识字。
宿青牛谷梁炼师仙居:随云步入青牛谷，青牛道士留我宿。可怜夜久月中行，惟有坛边一枝竹。
暮春戏赠樊宗宪:羌笛胡琴春调长，美人何处乐年芳。野船弄酒鸳鸯醉，官路攀花騕褭狂。应和朝云垂手语，肯嫌夜色断刀光。
读李相心中乐:负海狂鲸纵巨鳞，四朝天子阻时巡。谁将侯玉乖南面，几使戎车殷左轮。久作妖星虚费日，终□天洞亦何人。果闻丞相心中乐，上赞陶唐一万春。
秋暮八月十五夜与王璠侍御赏月因怆远离聊以奉寄:前月月明夜，美人同远光。清尘一以间，今夕坐相忘。风落芙蓉露，凝余绣服香。
塞上行:西风应时筋角坚，承露牧马水草冷。可怜黄河九曲尽，毡馆牢落胡无影。
南塘二首:南塘旅舍秋浅清，夜深绿蘋风不生。莲花受露重如睡，斜月起动鸳鸯声。塘东白日驻红雾，早鱼翻光落碧浔。画舟兰棹欲破浪，恐畏惊动莲花心。
句:万里岐路多，一身天地窄。
和兵部郑侍郎省中四松诗:右相历兵署，四松皆手栽。劚时惊鹤去，移处带云来。根倍双桐植，花分八桂开。生成造化力，长作栋梁材。岂羡兰依省，犹嫌柏占台。出楼终百尺，入梦已三台。幽韵和宫漏，余香度酒杯。拂冠枝上雪，染履影中苔。高位相承地，新诗寡和才。何由比萝蔓，樊附在条枚。
花发上林:花发三阳盛，香飘五柞深。素晖云积苑，红彩绣张林。落水随鱼戏，摇风映鸟吟。琼楼出高艳，玉辇驻浓阴。乱蝶枝开影，繁蜂蕊上音。鲜芳盈禁籞，布泽荷天心。
送林刺史简言之漳州:江树欲含曛，清歌一送君。征骖辞荔浦，别袂暗松云。路狭横柯度，山深坠叶闻。明朝宿何处，未忍醉中分。
偶题:魂梦天南垂，宿昔万里道。池台花气深，到处生春草。
春宫曲:流莺春晓唤樱桃，花外传呼殿影高。抱里琵琶最承宠，君王敕赐玉檀槽。
采莲曲:粉光花色叶中开，荷气衣香水上来。棹响清潭见斜领，双鸳何事亦相猜。
踏歌行:鸳鸯楼下万花新，翡翠宫前百戏陈。夭矫翔龙衔火树，飞来瑞凤散芳春。仙跸初传紫禁香，瑞云开处夜花芳。繁弦促管升平调，绮缀丹莲借月光。
赠柳氏妓:冶艳出神仙，歌声胜管弦。词轻白纻曲，歌遏碧云天。未拟生裴秀，如何乞郑玄。不堪金谷水，横过坠楼前。
日南长至:玉历颁新律，凝阴发一阳。轮辉犹惜短，圭影此偏长。晷度经南斗，流晶尽北堂。乍疑周户耀，可爱逗林光。积雪销微照，初萌动早芒。更升台上望，云物已昭彰。
延平天庆观:剑化江边绿构新，层台不染玉梯尘。千章隐篆标龙简，一曲空歌降凤钧。岚气湿衣云叶晚，天香飘户月枝春。盟经早晚闻仙语，学种三芝伴羽人。
春日咏梅花二首:靓妆才罢粉痕新，递晓风回散玉尘。若遣有情应怅望，已兼残雪又兼春。青帝来时值远芳，残花残雪尚交光。隔年拟待春消息，得见春风已断肠。
送陈校勘入宿:日落风回卷碧霓，芳蓬一夜拆龙泥。银台级级连清汉，桂子香浓月杵低。
早春咏雪:句芒宫树已先开，珠蕊琼花斗剪裁。散作上林今夜雪，送教春色一时来。
玉声如乐:玉叩能旋止，人言与乐并。繁音忽已阕，雅韵诎然清。佩想停仙步，泉疑咽夜声。曲终无异听，响极有馀情。特达知难拟，玲珑岂易名。昆山如可得，一片伫为荣。
赠友人古镜:我有古时镜，初自坏陵得。蛟龙犹泥蟠，魑魅幸月蚀。摩久见菱蕊，青于蓝水色。赠君将照色，无使心受惑。
杨柳枝词:三条陌上拂金羁，万里桥边映酒旗。此日令人肠欲断，不堪将入笛中吹。
句:陶令门前罥接罒离，亚夫营里拂朱旗。
久雨:云影蔽遥空，无端淡复浓。两旬绵密雨，二月似深冬。诗酒从教数，帘帏一任重。孰知春有地，微露小桃红。
赠龙阳尉马戴:早学全身术，惟令耕近田。自输官税后，常卧晚云边。细草沿阶长，高萝出石悬。向来名姓茂，空被外情牵。
中元日观诸道士步虚:玄都开秘箓，白石礼先生。上界秋光净，中元夜气清。星辰朝帝处，鸾鹤步虚声。玉洞花长发，珠宫月最明。扫坛天地肃，投简鬼神惊。倘赐刀圭药，还留不死名。
早朝:曙钟催入紫宸朝，列炬流虹映绛绡。天近鳌头花簇仗，风低豹尾乐鸣韶。衣冠一变无夷俗，律令重颁有正条。昨日钟山甘露降，玻璃满赐出宫瓢。
郊居作:碧树浓阴护短垣，苍江春暖渚凫喧。买鱼试唤鸣榔艇，寻鹤因行隔垄村。生理何凭文是业，世情纵遣酒盈樽。相逢谓我迂疏甚，欲辨还憎恐失言。
端午日:少年佳节倍多情，老去谁知感慨生。不效艾符趋习俗，但祈蒲酒话升平。鬓丝日日添头白，榴锦年年照眼明。千载贤愚同瞬息，几人湮没几垂名。
访许浑:去郭来寻隐者居，柳阴假步小篮舆。每期会面初偿约，却计论心旧得书。浅绿垣墙绵薜荔，淡红池沼映芙渠。为言肯共留连饮，涧有青芹罟有鱼。
李舍人席上感遇:微云敛雨天气清，松声出树秋泠泠。窗户长含碧萝色，溪流时带蛟龙腥。一官到手不可避，万事役我徒劳形。飘然曳杖出门去，无数好山江上横。
赠惟俨师:焕然文采照青春，一策江湖自在身。云锁木龛聊息影，雪香纸袄不生尘。谈禅早续灯无尽，护法重编论有神。拟扫绿阴浮佛寺，桫椤高树结为邻。
友人山中梅花:南国看花动远情，沈郎诗苦瘦容生。铁心自儗山中赋，玉笛谁将月下横。临水一枝春占早，照人千树雪同清。好风吹醒罗浮梦，莫听空林翠羽声。
楚江怀古:骚灵不可见，楚些竟谁闻。欲采蘋花去，沧州隔暮云。
张飞庙:威名垂万古，勇力冠当时。回首三分国，何人赋黍离。
生公讲台:暝色护楼台，阴云昼未开。一尘无处著，花雨遍苍苔。
席上听琴:高堂流月明，万籁不到耳。一听清心魂，飞絮春纷起。
夜过洞庭:笙歌只解闹花天，谁是敲冰掉小船。为觅潇湘幽隐处，夜深载月听鸣泉。
新昌井:辘轳千转劳筋力，待得甘泉渴杀人。且共山麋同饮涧，玉沙铺底浅磷磷。
句:瘴雨出虹蝀，蛮烟渡江急。尝闻岛夷俗，犀象满城邑。
汴州船行赋岸傍所见:古木晓苍苍，秋林拂岸香。露珠虫网细，金缕兔丝长。秋浪时回沫，惊鳞乍触航。蓬烟拈绿线，棘实缀红囊。乱穗摇鼯尾，出根挂凤肠。聊持一濯足，谁道比沧浪。
西蕃请谒庙:肃肃层城里，巍巍祖庙清。圣恩覃布濩，异域献精诚。冠盖分行列，戎夷辨姓名。礼终齐百拜，心洁表忠贞。瑞气千重色，箫韶九奏声。仗移迎日转，旌动逐风轻。休运威仪正，年推俎豆盈。不才惭圣泽，空此望华缨。
劝政楼下观百官献寿:御气黄花节，临轩紫陌头。早阳生彩仗，霁色入仙楼。献寿皆鸳鹭，瞻天在冕旒。菊尊开九日，凤历启千秋。乐阕祥烟起，杯酣瑞影收。年年歌舞夕，此地庆皇休。
题侯仙亭:新创仙亭覆石坛，雕梁峻宇入云端。岭北啸猿高枕听，湖南山色卷帘看。
壮士行:一斗之胆撑脏腑，如磥之筋碍臂骨。有时误入千人丛，自觉一身横突兀。当今四海无烟尘，胸襟被压不得伸。冻枭残虿我不取，污我匣里青蛇鳞。
惜花:落尽万株红，无人解系风。今朝芳径里，惆怅锦机空。
冲夜行:夜行无月时，古路多荒榛。山鬼遥把火，自照不照人。
幼女词:幼女才六岁，未知巧与拙。向夜在堂前，学人拜新月。
弋阳访古:行逢葛溪水，不见葛仙人。空抛青竹杖，咒作葛陂神。
幽居乐:万籁不在耳，寂寥心境清。无妨数茎竹，时有萧萧声。
乞巧词:乞巧望星河，双双并绮罗。不嫌针眼小，只道月明多。
感遇词:一种貌如仙，人情要自偏。罗敷有底好，最得使君怜。
定情乐:敢嗟君不怜，自是命不谐。著破三条裙，却还双股钗。感郎双条脱，新破八幅绡。不惜榆荚钱，买人金步摇。
宿南一上人山房:窗牖月色多，坐卧禅心静。青鬼来试人，夜深弄灯影。
经吴真君旧宅:古仙炼丹处，不测何岁年。至今空宅基，时有五色烟。
瀑布:豁开青冥颠，写出万丈泉。如裁一条素，白日悬秋天。
西山静中吟:重重道气结成神，玉阙金堂逐日新。若数西山得道者，连予便是十三人。
天柱山赠峨嵋田道士:古称天柱连九天，峨嵋道士栖其巅。近闻教得玄鹤舞，试凭驱出青芝田。
夜岩谣:夜上幽岩踏灵草，松枝已疏桂枝老。新诗几度惜不吟，此处一声风月好。
叹花词:前日满林红锦遍，今日绕林看不见。空馀古岸泥土中，零落胭脂两三片。
晓光词:日轮浮动羲和推，东方一轧天门开。风神为我扫烟雾，四海荡荡无尘埃。
望晓词:揽衣起兮望秋河，濛濛远雾飞轻罗。蟠桃树上日欲出，白榆枝畔星无多。
海边远望:扶桑枝边红皎皎，天鸡一声四溟晓。偶看仙女上青天，鸾鹤无多采云少。
听南僧说偈词:师子座中香已发，西方佛偈南僧说。惠风吹尽六条尘，清净水中初见月。
春日美新绿词:前日萌芽小于粟，今朝草树色已足。天公不语能运为，驱遣羲和染新绿。
观吴偃画松:君有绝艺终身宝，方寸巧心通万造。忽然写出涧底松，笔下看看一枝老。
题山僧水阁:山房水阁连空翠，沈沈下有蛟龙睡。老僧趺坐入定时，不知花落黄金地。
登岘亭怀孟生:岘山自高水自绿，后辈词人心眼俗。鹿门才子不再生，怪景幽奇无管属。
寄李补阙:苍生应怪君起迟，蒲轮重辗嵩阳道。功成名遂来不及，三十六峰仙鹤老。
诮山中叟:老人今年八十几，口中零落残牙齿。天阴伛偻带嗽行，犹向岩前种松子。
闻山中步虚声:何人步虚南峰顶，鹤唳九天霜月冷。仙词偶逐东风来，误飘数声落尘境。
玩新桃花:几叹红桃开未得，忽惊造化新装饰。一种同沾荣盛时，偏荷清光借颜色。
山石榴花:深色胭脂碎剪红，巧能攒合是天公。莫言无物堪相比，妖艳西施春驿中。
修仙词:丹田自种留年药，玄谷长生续命芝。世上漫忙兼漫走，不知求己更求谁。
夏日题方师院:火天无处买清风，闷发时来入梵宫。只向方师小廊下，回看门外是樊笼。
云州饮席:酒肠虽满少欢情，身在云州望帝城。巡次合当谁改令，先须为我打还京。
临水亭:只怪素亭黏黛色，溪烟为我染莓苔。欲知源上春风起，看取桃花逐水来。
观叶生画花:心窍玲珑貌亦奇，荣枯只在手中移。今朝故向霜天里，点破繁花四五枝。
洗丹沙词:千淘万洗紫光攒，夜火荧荧照玉盘。恐是麻姑残米粒，不曾将与世人看。
自述:箧贮灵砂日日看，欲成仙法脱身难。不知谁向交州去，为谢罗浮葛长官。
少年行:醉骑白马走空衢，恶少皆称电不如。五凤街头新勒辔，半垂衫袖揖金吾。
寄王少府:采松仙子徒销日，吃菜山僧枉过生。多谢蓝田王少府，人间诗酒最关情。
赠凌仙姥:阿母从天降几时，前朝惟有汉皇知。仙桃不啻三回熟，饱见东方一小儿。
金吾词:行拥朱轮锦幨儿，望仙门外叱金羁。染须偷嫩无人觉，唯有平康小妇知。
鄠县村居:欲住村西日日慵，上山无水引高踪。谁能求得秦皇术，为我先驱紫阁峰。
酬周秀才:三展蜀笺皆郢曲，我心珍重甚琼瑶。应缘水府龙神睡，偷得蛟人五色绡。
山中玩白鹿:绕洞寻花日易销，人间无路得相招。呦呦白鹿毛如雪，踏我桃花过石桥。
山居乐:鸾鹤每于松下见，笙歌常向坐中闻。手持十节龙头杖，不指虚空即指云。
襄阳曲:大堤女儿郎莫寻，三三五五结同心。清晨对镜理容色，意欲取郎千万金。
惜花词:千树繁红绕碧泉，正宜尊酒对芳年。明朝欲饮还来此，只怕春风却在前。
抛缠头词:翠娥初罢绕梁词，又见双鬟对舞时。一抱红罗分不足，参差裂破凤凰儿。
望骑马郎:碧蹄新压步初成，玉色郎君弄影行。赚杀唱歌楼上女，伊州误作石州声。
赠郑伦吹凤管:喃喃解语凤凰儿，曾听梨园竹里吹。谁谓五陵年少子，还将此曲暗相随。
蜀茗词:越碗初盛蜀茗新，薄烟轻处搅来匀。山僧问我将何比，欲道琼浆却畏嗔。
玩花词:今朝造化使春风，开折西施面上红。竟日眼前犹不足，数株舁入寸心中。
寄隐者:路绝空林无处问，幽奇山水不知名。松门拾得一片屐，知是高人向此行。
仙女词:仙女群中名最高，曾看王母种仙桃。手题金简非凡笔，道是天边玉兔毛。
春日题罗处士山舍:乱叠千峰掩翠微，高人爱此自忘机。春风若扫阶前地，便是山花带锦飞。
访松岭徐炼师:千仞峰头一谪仙，何时种玉已成田。开经犹在松阴里，读到南华第几篇。
江南织绫词:卿卿买得越人丝，贪弄金梭懒画眉。女伴能来看新聶，鸳鸯正欲上花枝。
佳人览镜:每坐台前见玉容，今朝不与昨朝同。良人一夜出门宿，减却桃花一半红。
遇王山人:每欲寻君千万峰，岂知人世也相逢。一瓢遗却在何处，应挂天台最老松。
山院观花:初来唯见空树枝，今朝满院花如雪。门前为报诸少年，明日来迟不堪折。
经桃花夫人庙:谁能枉驾入荒榛，随例形相土木身。不及连山种桃树，花开犹得识夫人。
遇越州贺仲宣:君在镜湖西畔住，四明山下莫经春。门前几个采莲女，欲泊莲舟无主人。
江南积雨叹:人厌为霖水毁溪，床边生菌路成泥。雨师一日三回到，栋里闲云岂得栖。
同诸隐者夜登四明山:半夜寻幽上四明，手攀松桂触云行。相呼已到无人境，何处玉箫吹一声。
冬词:锦绣堆中卧初起，芙蓉面上粉犹残。台前也欲梳云髻，只怕盘龙手捻难。
酬张明府:潘令新诗忽寄来，分明绣段对花开。此时欲醉红楼里，正被歌人劝一杯。
不赴拾遗召:君亲同是先王道，何如骨肉一处老。也知臣子合佐时，自古荣华谁可保。
闲居即事:生计唯将三尺僮，学他贤者隐墙东。照眠夜后多因月，扫地春来只藉风。几处红旗驱战士，一园青草伴衰翁。子房仙去孔明死，更有何人解指踪。
蒙召拜拾遗书情二首:拾遗帝侧知难得，官紧才微恐不胜。好是中朝绝亲友，九华山下诏来征。三千里外一微臣，二十年来任运身。今日忽蒙天子召，自惭惊动国中人。
献主文:二十年前此夜中，一般灯烛一般风。不知岁月能多少，犹著麻衣待至公。
送狄尚书镇太原:授钺儒生贵，倾朝赴饯筵。麾幢官在省，礼乐将临边。代马龙相杂，汾河海暗连。远戎移帐幕，高鸟避旌旃。天下屯兵处，皇威破虏年。防秋嫌垒近，入塞必身先。中外恩重叠，科名岁接连。散材无所用，老向琐闱眠。
送杨尚书祭西岳:报功严祀典，宠诏下明庭。酒气飘林岭，香烟入杳冥。乐清三奏备，词直百神听。衣拂云霞湿，诗通水石灵。何因逐驺骑，暂得到岩扃。
送李起居赴池州:天子念疲民，分忧辍侍臣。红旗高起焰，绿野静无尘。阙下亲知别，江南惠化新。朝昏即千里，且愿话逡巡。
送刘詹事赴寿州:殷勤莫遽起，四坐悉同袍。世上诗难得，林中酒更高。隋堤傍杨柳，楚驿在波涛。别后书频寄，无辞费笔毫。
送贾谟赴共城营田:上国羞长选，戎装贵所从。山田依法种，兵食及时供。水气诗书软，岚烟笔砚浓。几时无事扰，相见得从容。
送邢郎中赴太原:上将得良策，恩威作长城。如今并州北，不见有胡兵。晋野雨初足，汾河波亦清。所从古无比，意气送君行。
送裴中丞赴华州:我梦何曾应，看君渡浐川。自无仙掌分，非是圣心偏。径草多生药，庭花半落泉。人间有此郡，况在凤城边。
送僧:人间扰扰唯闲事，自见高人只有诗。寂寞嵩峰云外寺，常多梦里过斋时。城中听得新经论，却过关东说向人。旧国门徒终日望，见时应是见真身。
送宋慎言:童稚便知闻，如今只有君。百篇诗尽和，一盏酒须分。驿路多连水，州城半在云。离情同落叶，向晚更纷纷。
送右司薛员外赴处州:怀中天子书，腰下使君鱼。瀑布和云落，仙都与世疏。远程兼水陆，半岁在舟车。相送难相别，南风入夏初。
送林使君赴邵州:诏书飞下五云间，才子分符不等闲。驿路算程多是水，州图管地少于山。江头斑竹寻应遍，洞里丹砂自采还。清净化人人自理，终朝无事更相关。
送盛秀才赴举:重重吴越浙江潮，刺史何门始得消。五字州人唯有此，四邻风景合相饶。橘村篱落香潜度，竹寺虚空翠自飘。君去九衢须说我，病成疏懒懒趋朝。
送薛二十三郎中赴婺州:我住浙江西，君去浙江东。日日心来往，不畏浙江风。
别胡逸:记得春闱同席试，逡巡何啻十年余。今日相逢又相送，予乘五马子单车。
寄国子杨巨源祭酒:日日新诗出，城中写不禁。清高疑对竹，闲雅胜闻琴。门户饶秋景，儿童解冷吟。云山今作主，还借外人寻。
寄李群玉:九衢名与利，无计扰闲人。道远期轻世，才高贵重身。石脂稀胜乳，玉粉细于尘。骨换肌肤腻，心灵气色真。嵩山高到日，洛水暖如春。居住应安稳，黄金几灶新。
寄裴起居:千官晓立炉烟里，立近丹墀是起居。彩笔专书皇帝语，书成几卷太平书。
病中辱谏议惠甘菊药苗，因以诗赠:萧萧一亩宫，种菊十馀丛。采摘和芳露，封题寄病翁。熟宜茶鼎里，餐称石瓯中。香洁将何比，从来味不同。
寄华州崔中丞:莲华峰下郡，仙洞亦难胜。闾里苍苔水，虚空瀑布冰。酒香和药熟，山峭过云登。清净黎人泰，唯忧急诏征。
寄晖上人:日出月复没，悠悠昏与明。修持经几劫，清净到今生。林下知无相，人间苦是情。终期逐师去，不拟老尘缨。
寄不疑上人:是法修行遍，方栖不二门。随缘嫌寺著，见性觉经繁。所叹身将老，始闻师一言。尘沙千万劫，劫尽佛长存。
寄贾岛:疏拙只如此，此身谁与同。高情向酒上，无事在山中。渐老病难理，久贫吟益空。赖君时访宿，不避北斋风。
寄默然上人:晨餐夜复眠，日与月相连。天下谁无病，人间乐是禅。几生通佛性，一室但香烟。结得无为社，还应有宿缘。
新居秋夕寄李廓:羁滞多共趣，屡屡同室眠。稍暇更访诣，宁唯候招延。愧君备蔬药，识我性所便。罢吏童仆去，洒扫或自专。古巷人易息，疏迥自江边。幸当中秋夕，复此无云天。月华更漏清，露叶光彩鲜。四邻亦悄悄，中怀益缠绵。兹境罕能致，居闲得弥偏。数杯罢复饮，共想山中年。
赠丘郎中:绕篱栽杏种黄精，晓侍炉烟暮出城。万事将身求总易，学君难得是长生。
赠王建司马:久向空门隐，交亲亦不知。文高轻古意，官冷似前资。老觉僧斋健，贫还酒债迟。仙方小字写，行坐把相随。
赠张质山人:先生居处僻，荆棘与墙齐。酒好宁论价，诗狂不著题。烧成度世药，踏尽上山梯。懒听闲人语，争如谷鸟啼。
闲居晚夏:闲居无事扰，旧病亦多痊。选字诗中老，看山屋外眠。片霞侵落日，繁叶咽鸣蝉。对此心还乐，谁知乏酒钱。
闲居:不自识疏鄙，终年住在城。过门无马迹，满宅是蝉声。带病吟虽苦，休官梦已清。何当学禅观，依止古先生。
庄居即事:休看小字大书名，向日持经眼却明。时过无心求富贵，身闲不梦见公卿。因寻岳寺荤辛断，自到王城礼数生。斜月照床新睡觉，西风半夜鹤来声。
秋夕遣怀:昨宵白露下，秋气满山城。风劲衣巾脆，窗虚笔墨轻。临书爱真迹，避酒怕狂名。只拟随麋鹿，悠悠过一生。
秋中夜坐:疏散永无事，不眠常夜分。月中松露滴，风引鹤同闻。
和座主相公雨中作:清气润华屋，东风吹雨匀。花低惊艳重，竹净觉声真。山际凝如雾，云中散似尘。萧萧下碧落，点点救生民。缓洒雷霆细，微沾瓦砾新。诗成难继和，造化笔通神。
恶神行雨:凶神扇其矢恶神行，汹涌挨排白雾生。风击水凹波扑凸，雨漴山口地嵌坑。龙喷黑气翻腾滚，鬼掣红光劈划揁。哮吼忽雷声揭石，满天啾唧闹轰轰。
题金州西园九首。江榭:亭亭白云榭，下有清江流。见江不得亲，不如波上鸥。有榭江可见，无榭无双眸。
题金州西园九首。药堂:僮仆不到阈，双扉常自关。四壁画远水，堂前耸秋山。时闻有仙鼠，窃药檐隙间。
题金州西园九首。草阁:编草覆柏椽，轩扉皆竹织。閤成似僧居，学僧居未得。有时公府劳，还复来此息。
题金州西园九首。松坛:盘盘松上盖，下覆青石坛。月中零露垂，日出露尚漙。山翁称绝境，海桥无所观。
题金州西园九首。葼径:药院径亦高，往来踏葼影。方当繁暑日，草屩微微冷。爱此不能行，折薪坐煎茗。
题金州西园九首。垣竹:种竹爱庭际，亦以资玩赏。穷秋雨萧条，但见墙垣长。宣尼高数仞，固应非土壤。
题金州西园九首。石庭:布石满山庭，磷磷洁还清。幽人常履此，月下屐齿鸣。药草枝叶动，似向山中生。
题金州西园九首。莓苔:茅堂阶岂高，数寸是苔藓。只恐秋雨中，窗户亦不溅。眼前无此物，我情何由遣。
杏溪十首。杏溪:桃花四散飞，桃子压枝垂。寂寂青阴里，幽人举步迟。殷勤念此径，我去复来谁。
杏溪十首。莲塘:方塘菡萏高，繁艳相照耀。幽人夜眠起，忽疑野中烧。晓寻不知休，白石岸亦峭。
杏溪十首。架水藤:濛濛紫花藤，下复清溪水。若遣随波流，不如风飘起。风飘或近堤，随波千万里。
杏溪十首。石潭:晓向潭上行，夕就潭边宿。清冷无波澜，潎潎鱼相逐。钓翁坐不起，见我往来熟。
杏溪十首。溪路:此路何潇洒，永无公卿迹。日日多往来，藜杖与桑屐。路边何所有，磊磊青渌石。
杏溪十首。望江峰:念昔有此峰，在彼江陵先。举世未能知，愚亦望同贤。我来心益闷，欲上天公笺。
杏溪十首。杏水:不与江水接，自出林中央。穿花复远水，一山闻杏香。我来持茗瓯，日屡此来尝。
杏溪十首。渚上竹:叶叶新春筠，下复清浅流。微风屡此来，决决复修修。诗人月下吟，月堕吟不休。
杏溪十首。枫林堰:森森枫树林，护此石门堰。杏堤数里馀，枫影覆亦遍。鸬鹚与钓童，质异同所愿。
陕下厉玄侍御宅五题。濯缨溪:旧山宁要去，此有濯缨泉。晓景松枝覆，秋光月色连。行寻屐齿尽，坐对角巾偏。寂寂幽栖处，无妨请俸钱。
陕下厉玄侍御宅五题。垂钓亭:由钓起茅亭，柴扉复竹楹。波清见丝影，坐久识鱼情。白鸟依窗宿，青蒲傍砌生。欲同渔父舍，须自减逢迎。
陕下厉玄侍御宅五题。吟诗岛:幽岛藓层层，诗人日日登。坐危石是榻，吟冷唾成冰。静对唯秋水，同来但老僧。竹枝题字处，小篆复谁能。
陕下厉玄侍御宅五题。竹里径:微径婵娟里，唯闻静者知。迹深苔长处，步狭笋生时。高是连幽树，穷应到曲池。纱巾灵寿杖，行乐复相宜。
天竺寺殿前立石:补天残片女娲抛，扑落禅门压地坳。霹雳划深龙旧攫，屈槃痕浅虎新抓。苔黏月眼风挑剔，尘结云头雨磕敲。秋至莫言长矻立，春来自有薜萝交。
题李频新居:赁居求贱处，深僻任人嫌。盖地花如绣，当门竹胜帘。劝僧尝药酒，教仆辨书签。庭际山宜小，休令著石添。
题山寺:千重山崦里，楼阁影参差。未暇寻僧院，先看置寺碑。竹深行渐暗，石稳坐多时。古塔虫蛇善，阴廊鸟雀痴。云开上界近，泉落下方迟。为爱青桐叶，因题满树诗。
题宣义池亭:春入池亭好，风光暖更鲜。寻芳行不困，逐胜坐还迁。细草乱如发，幽禽鸣似弦。苔文翻古篆，石色学秋天。花落能漂酒，萍开解避船。暂来还愈疾，久住合成仙。迸笋支阶起，垂藤压树偏。此生应借看，自计买无钱。
题厉玄侍御所居:幽栖一亩宫，清峭似山峰。邻里不通径，俸钱唯买松。野人时寄宿，谷鸟自相逢。朝路床前是，谁知晓起慵。
题崔驸马宅:心在林泉身在城，凤凰楼下得闲名。洞中见凿寻仙路，月里犹烧煮药铛。数树异花皆敕赐，并竿修竹自天生。诗人多说离君宅，不得青苔地上行。
题河上亭:亭亭河上亭，鱼踯水禽鸣。九曲何时尽，千峰今日清。晨光秋更远，暑气夏常轻。杯里移樯影，琴中有浪声。岸莎连砌静，渔火入窗明。来此多沈醉，神高无宿酲。
题梁国公主池亭:平阳池馆枕秦川，门锁南山一带烟。素奈花开西子面，绿榆枝种沈郎钱。装帘玳瑁随风落，庭岸
过李处士山居:闲居昼掩扉，门柳荫蔬畦。因病方收药，寻僧始度溪。少逢人到户，时有燕衔泥。萧洒身无事，名高孰与齐。
过不疑上人院:九经通大义，内典自应精。帘冷连松影，苔深减履声。相逢幸此日，相失恐来生。觉路何门去，师须引我行。
过钦上人院:有相无相身，唯师说始真。修篁半庭影，清磬几僧邻。古壁丹青落，虚檐鸟雀驯。伊余求了义，羸马往来频。
过城南僧院:寺对远山起，幽居仍是师。斜阳通暗隙，残雪落疏篱。松静鹤栖定，廊虚钟尽迟。朝朝趋府吏，来此是相宜。
秋夜月中登天坛:秋蟾流异彩，斋洁上坛行。天近星辰大，山深世界清。仙飙石上起，海日夜中明。何计长来此，闲眠过一生。
晓望华清宫:晓看楼殿更鲜明，遥隔朱栏见鹿行。武帝自知身不死，教修玉殿号长生。
早夏郡楼宴集:官散有闲情，登楼步稍轻。窗云带雨气，林鸟杂人声。晓日襟前度，微风酒上生。城中会难得，扫壁各书名。
会将作崔监东园:墙北走红尘，墙东接白云。山光衣上见，药气酒中闻。此会诚堪惜，穷秋日又曛。人间唯有醉，醉后复何云。
乞酒:闻君有美酒，与我正相宜。溢瓮清如水，黏杯半似脂。岂唯消旧病，且要引新诗。况此便便腹，无非是满卮。
乞新茶:嫩绿微黄碧涧春，采时闻道断荤辛。不将钱买将诗乞，借问山翁有几人。
县中秋宿:鼓绝门方掩，萧条作吏心。露垂庭际草，萤照竹间禽。棋罢嫌无月，眠迟听尽砧。还知未离此，时复更相寻。
陕城即事:左右分京阙，黄河与宅连。何功来此地，窃位已经年。天下才弥小，关中镇最先。陇山望可见，惆怅是穷边。
和李十二舍人冬至日:献寿人皆庆，南山复北堂。从今千万日，此日又初长。
和王郎中题华州李中丞厅:莲华峰下郡斋前，绕砌穿池贮瀑泉。君到亦应闲不得，主人草圣复诗仙。
答孟侍御早朝见寄:河倾月向西，九陌鼓声齐。尘静霜华远，烟生曙色低。禁门人已度，宫树鸟犹栖。疏懒劳相问，登山有旧梯。
酬令狐郎中见寄:昨是儿童今是翁，人间日月急如风。常闻欲向沧江去，除我无人与子同。
酬光禄田卿末伏见寄:下伏秋期近，还知扇渐疏。惊飙坠邻果，暴雨落江鱼。贵寺虽同秩，闲曹只管书。朝朝廊下食，相庇在肴菹。
杏园宴上谢座主:得陪桃李植芳丛，别感生成太昊功。今日无言春雨后，似含冷涕谢东风。
谢韬光上人:上方清净无因住，唯愿他生得住持。只恐无生复无我，不知何处更逢师。
过友人山庄:蕙带缠腰复野蔬，一庄水竹数房书。举头忽见南山雪，便说休官相近居。
采松花:拟服松花无处学，嵩阳道士忽相教。今朝试上高枝采，不觉倾翻仙鹤巢。
咏新菊:黄金色未足，摘取且尝新。若待重阳日，何曾异众人。
老马:卧来扶不起，唯向主人嘶。惆怅东郊道，秋来雨作泥。
裴大夫见过:湖南谯国尽英髦，心事相期节义高。解下佩刀无所惜，新闻天子付三刀。
谢韬光上人赠百龄藤杖:衰病近来行少力，光公乞我百龄藤。闲来杖此向何处，过水缘山只访僧。
剑器词三首:圣朝能用将，破敌速如神。掉剑龙缠臂，开旗火满身。积尸川没岸，流血野无尘。今日当场舞，应知是战人。昼渡黄河水，将军险用师。雪光偏著甲，风力不禁旗。阵变龙蛇活，军雄鼓角知。今朝重起舞，记得战酣时。破虏行千里，三军意气粗。展旗遮日黑，驱马饮河枯。邻境求兵略，皇恩索阵图。元和太平乐，自古恐应无。
敬宗皇帝挽词三首:从谏停东幸，垂衣宝历昌。汉昭登位少，周代卜年长。彩仗三清路，麻衣万国丧。玄宫今一闭，终古柏苍苍。晚色启重扉，旌旗路渐移。荆山鼎成日，湘浦竹斑时。臣子终身感，山园七月期。金茎看尚在，承露复何为。紫陌起仙飙，川原共寂寥。灵輴万国护，仪殿百神朝。漏滴秋风路，笳吟灞水桥。微臣空感咽，踊绝觉天遥。
哭贾岛二首:白日西边没，沧波东去流。名虽千古在，身已一生休。岂料文章远，那知瑞草秋。曾闻有书剑，应是别人收。杳杳黄泉下，嗟君向此行。有名传后世，无子过今生。新墓松三尺，空阶月二更。从今旧诗卷，人觅写应争。
听僧云端讲经:无生深旨诚难解，唯是师言得正真。远近持斋来谛听，酒坊鱼市尽无人。
闻魏州破贼:生灵苏息到元和，上将功成自执戈。烟雾扫开尊北岳，蛟龙斩断净南河。旗回海眼军容壮，兵合天心杀气多。从此四方无一事，朝朝雨露是恩波。
病僧:三年病不出，苔藓满藤鞋。倚壁看经坐，闻钟吃药斋。茶烟熏杀竹，檐雨滴穿阶。无暇频相访，秋风寂寞怀。
白鼻騧:为底胡姬酒，长来白鼻騧。摘莲抛水上，郎意在浮花。
崔少卿鹤:入门石径半高低，闲处无非是药畦。致得仙禽无去意，花间舞罢洞中栖。
休粮僧:一斋难过日，况是更休粮。养力时行道，闻钟不上堂。唯留温药火，未写化金方。旧有山厨在，从僧请作房。
赠柏岩禅师:野寺绝依念，灵山会遍行。老来披衲重，病后读经生。乞食嫌村远，寻溪爱路平。多年柏岩住，不记柏岩名。
送友人:弹琴多去情，浮楫背潮行。人望丰壖宿，虫依蠹木鸣。樯烟离浦色，芦雨入船声。如疾登云路，凭君寄此生。
入静隐寺途中作:乱云迷远寺，入路认青松。鸟道缘巢影，僧鞋印雪踪。草烟连野烧，溪雾隔霜钟。更遇樵人问，犹言过数峰。
如空上人移居大云寺:竹溪人请住，何日向中峰。瓦舍山情少，斋身疾色浓。夏高移坐次，菊浅露行踪。来往湓城下，三年两度逢。
宿隐静寺上人:一宿五峰杯度寺，虚廊中夜磬声分。疏林未落上方月，深涧忽生平地云。幽鸟背泉栖静境，远人当烛想遗文。暂来此地歇劳足，望断故山沧海濆。
送边使:关河度几重，边色上离容。灞水方为别，沙场又入冬。曙雕回大旆，夕雪没前峰。汉使多长策，须令远国从。
送人赴举:篇章动玉京，坠叶满前程。旧国与僧别，秋江罢钓行。马过隋代寺，樯出楚山城。应近嵩阳宿，潜闻瀑布声。
题寺壁二首:路行三蜀尽，身及一阳生。赖有残灯火，相依坐到明。社后辞巢燕，霜前别蒂蓬。愿为蝴蝶梦，飞去觅关中。
侠士诗:太行岭上二尺雪，崔涯袖中三尺铁。一朝若遇有心人，出门便与妻儿别。
别妻:陇上泉流陇下分，断肠呜咽不堪闻。嫦娥一入月中去，巫峡千秋空白云。
悼妓:赤板桥西小竹篱，槿花还似去年时。淡黄衫子浑无色，肠断丁香画雀儿。
公无渡河:浊波洋洋兮凝晓雾，公无渡河兮公竟渡。风号水激兮呼不闻，提壶看入兮中流去。浪摆衣裳兮随步没，沉尸深入兮蛟螭窟。蛟螭尽醉兮君血干，推出黄沙兮泛君骨。当时君死妾何适，遂就波涛合魂魄。愿持精卫衔石心，穷取河源塞泉脉。
琼台:崖壁盘空天路回，白云行尽见琼台。洞门黯黯阴云闭，金阙曈曈日殿开。
操莲曲:锦莲浮处水粼粼，风外香生袜底尘。荷叶荷裙相映色，闻歌不见采莲人。
遗临平监吏:三千里外布干戈，果得鲸鲵入网罗。今日宝刀无杀气，只缘君处受恩多。
天门街西观荣王聘妃:帝子乘龙夜，三星照户前。两行宫火出，十里道铺筵。罗绮明中识，箫韶暗里传。灯攒九华扇，帐撒五铢钱。交颈文鸳合，和鸣彩凤连。欲知来日美，双拜紫微天。。
赠茅山高拾遗蔓:人皆贪禄利，白首更营营。若见无为理，兼忘不朽名。幽禽窥饭下，好药入篱生。梦觉幽泉滴，应疑禁漏声。
送无相禅师入关:九衢车马尘，不染了空人。暂舍中峰雪，应看内殿春。斋心无外事，定力见前身。圣主方崇教，深宜谒紫宸。
蜀中上王尚书:梓桐花幕碧云浮，天许文星寄上头。武略剑峰环相府，诗情锦浪浴仙洲。丁香风里飞笺草，邛竹烟中动酒钩。自古名高闲不得，肯容王粲赋登楼。
赠陆鬯浙西进诗除官:帝城云物得阳春，水国烟花失主人。昨日天风吹乐府，六宫丝管一时新。
鲤鱼:眼似真珠鳞似金，时时动浪出还沈。河中得上龙门去，不叹江湖岁月深。
饥鹰词:遥想平原兔正肥，千回砺吻振毛衣。纵令啄解丝绦结，未得人呼不敢飞。
日者:十指中央了五行，说人休咎见前生。我来本乞真消息，却怕呵钱卦欲成。
闻云中唳鹤:久在青田唳，天高忽暂闻。翩翩萦碧落，嘹唳入重云。出谷莺何待，鸣岐凤欲群。九皋宁足道，此去透絪缊。
柘枝:柘枝初出鼓声招，花钿罗衫耸细腰。移步锦靴空绰约，迎风绣帽动飘飖。亚身踏节鸾形转，背面羞人凤影娇。只恐相公看未足，便随风雨上青霄。
送陈校书赴蔡州幕:天假纵横入幕筹，东南顿减一方忧。行赍健笔辞天阁，坐见妖星落蔡州。青草袍襟翻日脚，黄金马镫照旄头。此行领取从军乐，莫虑功名不拜侯。
少年行:平明小猎出中军，异国名香满袖薰。画榼倒悬鹦鹉嘴，花衫对舞凤凰文。手抬白马嘶春雪，臂竦青骹入暮云。落日胡姬楼上饮，风吹箫管满楼闻。
和顾校书新开井:霜锸破桐阴，青丝试浅深。月轮开地脉，镜面写天心。碧甃花千片，香泉乳百寻。欲知争汲引，听取辘轳音。
题东林寺寄江州李员外:山势棱层入杳冥，寺形高下趁山行。象牙床坐莲花佛，玛瑙函盛贝叶经。日映砌阴移宝阁，风吹天乐动金铃。门前更有清江水，便是浔阳太守厅。
僧院小松:抛杉背柏冷僧帘，锁月梳风出殿檐。还似天台新雨后，小峰云外碧尖尖。
望禁苑祥光:嘉瑞生天色，葱茏几效祥。树摇三殿侧，日映九城傍。仙雾今同色，卿云未可章。拱汾疑鼎气，临渭比荧光。岂并春风旧，俄同圣寿长。微臣时一望，短羽欲翱翔。
春风扇微和:丽日催迟景，和风扇早春。暖浮丹凤阙，韶媚黑龙津。澹荡迎仙仗，霏微送画轮。绿摇官柳散，红待禁花新。舞席皆回雪，歌筵暗送尘。幸当阳律候，惟愿及佳辰。
秋稼如云:肆目如云处，三田大有秋。葱茏初蔽野，散漫正盈畴。稍混从龙势，宁同触石幽。紫芒分幂幂，青颖澹油油。始惬仓箱望，终无灭裂忧。西成知不远，雨露复何酬。
玄都楼桃:旧传天上千年熟，今日人间五日香。红软满枝须作意，莫交方朔施偷将。
送黄明府晔赴岳州湘阴任:拟占名场第一科，龙门十上困风波。三年护塞从戎远，万里投荒失意多。花县到时铜墨贵，叶舟行处水云和。遥知布惠苏民后，应向祠堂吊汨罗。
赠毛仙翁:存亡去住一壶中，兄事安期弟葛洪。甲子已过千岁鹤，仪容方称十年童。心灵暗合行人数，药力潜均造化功。终待此身无系累，武陵山下等黄公。
焦桐树:江上烹鱼采野樵，鸾枝摧折半曾烧。未经良匠材虽散，待得知音尾已焦。若使琢磨徽白玉，便来风律轸青瑶。还能万里传山水，三峡泉声岂寂寥。
僧院牡丹:琉璃地上开红艳，碧落天头散晓霞。应是向西无地种，不然争肯重莲花。
蜀葵:眼前无奈蜀葵何，浅紫深红数百窠。能共牡丹争几许，得人嫌处只缘多。
至日上公献寿酒:候晓天门辟，朝天万国同。瑞云升观阙，香气映华宫。日色临仙籞，龙颜对昊宫。羽仪瞻百姓，献寿侍三公。化被君王洽，恩沾草木丰。自欣朝玉座，宴此咏皇风。
贺收复秦原诸州诗:一诏皇城四海颁，丑戎无数束身还。戍楼吹笛人休战，牧野嘶风马自闲。河水九盘收数曲，天山千里锁诸关。西边北塞今无事，为报东南夷与蛮。
句:南浦花临水，东楼月映风。
闻高侍御卒贬所:西京高院长，直气似吾徒。走马论边备，飞声感庙谟。官移人未察，身没事多符。寂寞他年后，名编野史无。
汴河直进船:汴水通淮利最多，生人为害亦相和。东南四十三州地，取尽脂膏是此河。
享太庙乐章:受天明命，敷祐下土。化时以俭，卫文以武。氛消夷夏，俗臻往古。亿万斯年，形于律吕。
寄酬朱大后亭夜坐留别:十夜郡城宿，苦吟身未闲。那堪西郭别，雪路问青山。
江上蚊子:飘摇挟翅亚红腹，江边夜起如雷哭。请问贪婪一点心。臭腐填腹几多足。越女如花住江曲，嫦娥夜夜凝双睩。怕君撩乱锦窗中，十轴轻绡围夜玉。
句:一从黄帝葬桥山，碧落千门锁元气。
谒李相不遇:老夫三日门前立，珠箔银屏昼不开。诗卷却抛书袋里，正如闲看华山来。
寄太白无能禅师:太白山中寺，师居最上方。猎人偷佛火，栎鼠戏禅床。定久衣尘积，行稀径草长。有谁来问法，林杪过残阳。
天河阁到啼猿阁即事:万壑褒中路，何层不架虚。湿云和栈起，燋枿带畲余。岩狖牵垂果，湍禽接迸鱼。每逢维艇处，坞里有人居。
寄紫阁无名新罗头陀僧:棕床已自檠，野宿更何营。大海谁同过，空山虎共行。身心相外尽，鬓发定中生。紫阁人来礼，无名便是名。
送李廓侍御赴剑南:鸟道见狼烟，元戎正急贤。图书借朋友，吟咏入戈鋋。山色城池近，江声鼓角连。不应夸战胜，知在檄蛮篇。
送从叔尉渑池:同登科第皆清列，尚爱东畿一尉闲。虽有田园供海畔，且无宗党在朝班。甘贫只为心知道，晚达多缘性好山。白首青衫犹未换，又骑羸马出函关。
关山月:海上清光发，边营照转凄。深闺此宵梦，带月过辽西。
采莲词:纤手折芙蕖，花洒罗衫湿。女伴唤回船，前溪风浪急。
团扇郎:白团扇，今来此去捐。愿得入郎手，团圆郎眼前。
拔蒲歌:拔蒲来，领郎镜湖边。郎心在何处，莫趁新莲去。拔得无心蒲，问郎看好无。
题上饶亭:溪亭拂一琴，促轸坐披衿。夜月水南寺，秋风城外砧。早霜红叶静，新雨碧潭深。唯是壶中物，忧来且自斟。
赠贞固上人:南国披僧籍，高标一道林。律仪精毡布，真行正吞针。掇火身潜起，焚香口旋吟。非论坐中社，余亦旧知音。
读狄梁公传:失运庐陵厄，乘时武后尊。五丁扶造化，一柱正乾坤。上保储皇位，深然国老勋。圣朝虽百代，长合问王孙。
宪宗皇帝挽歌词:呜咽上攀龙，升平不易逢。武皇虚好道，文帝未登封。寿域无千载，泉门是九重。桥山非远地，云去莫疑峰。
题樟亭:晓霁凭虚槛，云山四望通。地盘江岸绝，天映海门空。树色连秋霭，潮声入夜风。年年此光景，催尽白头翁。
题程氏书斋:僻巷难通马，深园不藉篱。青萝缠柏叶，红粉坠莲枝。雨燕衔泥近，风鱼咂网迟。缘君寻小阮，好是更题诗。
毁浮图年逢东林寺旧:可惜东林寺，空门失所依。翻经谢灵运，画壁陆探微。隙地泉声在，荒途马迹稀。殷勤话僧辈，未敢保儒衣。
题曾氏园林:十亩长堤宅，萧疏半老槐。醉眠风卷簟，棋罢月移阶。斫树遗桑斧，浇花湿笋鞋。还将齐物论，终岁自安排。
题常州水西馆:隙地丛筠植，修廊列堵环。楼台疏占水，冈岸远成山。尽日草深映，无风舟自闲。聊当俟芳夕，一泛芰荷间。
筝:绰绰下云烟，微收皓腕鲜。夜风生碧柱，春水咽红弦。翠佩轻犹触，莺枝涩未迁。芳音何更妙，清月共婵娟。
舞:荆台呈妙舞，云雨半罗衣。袅袅腰疑折，褰褰袖欲飞。雾轻红踯躅，风艳紫蔷薇。强许传新态，人间弟子稀。
入潼关:都城三百里，雄险此回环。地势遥尊岳，河流侧让关。秦皇曾虎视，汉祖昔龙颜。何处枭凶辈，干戈自不闲。
塞下:万里配长征，连年惯野营。入群来拣马，抛伴去擒生。箭插雕翎阔，弓盘鹊角轻。闲看行近远，西去受降城。
题万道人禅房:何处凿禅壁，西南江上峰。残阳过远水，落叶满疏钟。世事静中去，道心尘外逢。欲知情不动，床下虎留踪。
题松汀驿:山色远含空，苍茫泽国东。海明先见日，江白迥闻风。鸟道高原去，人烟小径通。那知旧遗逸，不在五湖中。
处士隐居:斜日半飞阁，高帘轻翳空。清香芙蓉水，碧冷琅玕风。绝岸派沿洑，修廊趾崇隆。唯当饵仙术，坐作朱颜翁。
早春钱塘湖晚眺:落日下林坂，抚襟睇前踪。轻澌流回浦，残雪明高峰。仰视天宇旷，俯登云树重。聊当问真界，昨夜西峦钟。
题径山大觉禅师影堂:超然彼岸人，一径谢微尘。见相即非相，观身岂是身。空门性未灭，旧里化犹新。谩指堂中影，谁言影似真。
题重居寺:浮图经近郭，长日羡僧闲。竹径深开院，松门远对山。重廊标板榜，高殿锁金环。更问寻雷室，西行咫尺间。
题善权寺:碧峰南一寺，最胜是仙源。峻坂依岩壁，清泉泄洞门。金函崇宝藏，玉树閟灵根。寄谢香花叟，高踪不可援。
题南陵隐静寺:松径上登攀，深行烟霭间。合流厨下水，对耸殿前山。润壁鸟音迥，泉源僧步闲。更怜飞一锡，天外与云还。
题道光上人山院:真僧上方界，山路正岩岩。地僻泉长冷，亭香草不凡。火田生白菌，烟岫老青杉。尽日唯山水，当知律行严。
题虎丘寺:轻棹驻回流，门登西虎丘。雾青山月晓，云白海天秋。倚殿松株涩，欹庭石片幽。青蛾几时墓，空色尚悠悠。
塞下曲:二十逐嫖姚，分兵远戍辽。雪迷经塞夜，冰壮渡河朝。促放雕难下，生骑马未调。小儒何足问，看取剑横腰。
夏日梅溪馆寄庞舍人:东阳宾礼重，高馆望行期。埽簟因松叶，篸瓜使竹枝。卷帘闻鸟近，翻枕梦人迟。坐听津桥说，今营太守碑。
题惠昌上人:半岩开一室，香穟细氛氲。石上漱秋水，月中行夏云。律持僧讲疏，经诵梵书文。好是风廊下，遥遥挂褐裙。
采桑:自古多征战，由来尚甲兵。长驱千里去，一举两番平。按剑从沙漠，歌谣满帝京。寄言天下将，须立武功名。
洛阳感寓:扰扰都城晓四开，不关名利也尘埃。千门甲第身遥入，万里铭旌死后来。洛水暮烟横莽苍，邙山秋日露崔嵬。须知此事堪为镜，莫遣黄金漫作堆。
观杭州柘枝:舞停歌罢鼓连催，软骨仙蛾暂起来。红罨画衫缠腕出，碧排方胯背腰来。旁收拍拍金铃摆，却踏声声锦袎摧。看著遍头香袖褶，粉屏香帕又重隈。
观杨瑗柘枝:促叠蛮鼍引柘枝，卷帘虚帽带交垂。紫罗衫宛蹲身处，红锦靴柔踏节时。微动翠蛾抛旧态，缓遮檀口唱新词。看看舞罢轻云起，却赴襄王梦里期。
感王将军柘枝妓殁:寂寞春风旧柘枝，舞人休唱曲休吹。鸳鸯钿带抛何处，孔雀罗衫付阿谁。画鼓不闻招节拍，锦靴空想挫腰肢。今来座上偏惆怅，曾是堂前教彻时。
送周尚书赴滑台:楚谣襦袴整三年，喉舌新恩下九天。鼓角雄都分节钺，蛇龙旧国罢楼船。昆河已在兵钤内，堂柳空留鹤岭前。多病无由酬一顾，鄢陵千骑去翩翩。
酬答柳宗言秀才见赠:南下天台厌绝冥，五湖波上泛如萍。江鸥自戏为踪迹，野鹿闲惊是性灵。任子偶垂沧海钓，戴逵虚认少微星。金门后俊徒相唁，且为人间寄茯苓。
题杭州灵隐寺:峰峦开一掌，朱槛几环延。佛地花分界，僧房竹引泉。五更楼下月，十里郭中烟。后塔耸亭后，前山横阁前。溪沙涵水静，涧石点苔鲜。好是呼猿久，西岩深响连。
送王昌涉侍御:十里指东平，军前首出征。诸侯青服旧，御史紫衣荣。入陈枭心死，分围虎力生。画时安楚塞，刻日下齐城。号令朝移幕，偷踪夜斫营。云梯曾险上，地道惯深行。举旆招降将，投戈趁败兵。自惭居虏者，当此立功名。
穆护砂:玉管朝朝弄，清歌日日新。折花当驿路，寄与陇头人。
金殿乐:入夜秋砧动，千声起四邻。不缘楼上月，应为陇头人。
胡渭州:杨柳千寻色，桃花一苑芳。风吹入帘里，唯有惹衣香。
白鼻騧:为底胡姬酒，长来白鼻騧。摘莲抛水上，郎意在浮花。
夕次竟陵:南风吹五两，日暮竟陵城。肠断巴江月，夜蝉何处声。
树中草:青青树中草，托根非不危。草生树却死，荣枯君可知。
自君之出矣:自君之出矣，万物看成古。千寻葶苈枝，急奈长长苦。
梦江南:行吟洞庭句，不见洞庭人。尽日碧江梦，江南红树春。
题彭泽卢明府新楼:碧落新楼迥，清池古树闲。先贤尽为宰，空看县南山。
赠禅师:坐见三生事，宗传一衲来。已知无法说，心向定中灰。
松江怀古:碧树吴洲远，青山震泽深。无人踪范蠡，烟水暮沈沈。
题孟处士宅:高才何必贵，下位不妨贤。孟简虽持节，襄阳属浩然。
题秀师影堂:阴阴古寺杉松下，记得长明一焰灯。尽日看山人不会，影堂中是别来僧。
元日仗:文武千官岁仗兵，万方同轨奏升平。上皇一御含元殿，丹凤门开白日明。
连昌宫:龙虎旌旗雨露飘，玉楼歌断碧山遥。玄宗上马太真去，红树满园香自销。
正月十五夜灯:千门开锁万灯明，正月中旬动帝京。三百内人连袖舞，一时天上著词声。
上巳乐:猩猩血彩系头标，天上齐声举画桡。却是内人争意切，六宫红袖一时招。
邠王小管:虢国潜行韩国随，宜春深院映花枝。金舆远幸无人见，偷把邠王小管吹。
李谟笛:平时东幸洛阳城，天乐宫中夜彻明。无奈李谟偷曲谱，酒楼吹笛是新声。
丁巳年仲冬月江上作:南来驱马渡江濆，消息前年此月闻。唯是贾生先恸哭，不堪天意重阴云。
邺中怀古:邺中城下漳河水，日夜东流莫记春。肠断宫中望陵处，不堪台上也无人。
读池州杜员外杜秋娘诗:年少多情杜牧之，风流仍作杜秋诗。可知不是长门闭，也得相如第一词。
杭州开元寺牡丹:浓艳初开小药栏，人人惆怅出长安。风流却是钱塘寺，不踏红尘见牡丹。
招徐宗偃画松石:咫尺云山便出尘，我生长日自因循。凭君画取江南胜，留向东斋伴老身。
平阴夏日作:西来渐觉细尘红，扰扰舟车路向东。可惜夏天明月夜，土山前面障南风。
邠娘羯鼓:新教邠娘羯鼓成，大酺初日最先呈。冬儿指向贞贞说，一曲乾鸣两杖轻。
耍娘歌:宜春花夜雪千枝，妃子偷行上密随。便唤耍娘歌一曲，六宫生老是蛾眉。
题灵彻上人旧房:寂寞空门支道林，满堂诗板旧知音。秋风吹叶古廊下，一半绳床灯影深。
赠内人:禁门宫树月痕过，媚眼唯看宿燕窠。斜拔玉钗灯影畔，剔开红焰救飞蛾。
洛中作:元和天子昔平戎，惆怅金舆尚未通。尽日洛桥闲处看，秋风时节上阳宫。
华清宫四首:风树离离月稍明，九天龙气在华清。宫门深锁无人觉，半夜云中羯鼓声。天阙沈沈夜未央，碧云仙曲舞霓裳。一声玉笛向空尽，月满骊山宫漏长。红树萧萧阁半开，上皇曾幸此宫来。至今风俗骊山下，村笛犹吹阿滥堆。水绕宫墙处处声，残红长绿露华清。武皇一夕梦不觉，十二玉楼空月明。
读老庄:等闲缉缀闲言语，夸向时人唤作诗。昨日偶拈庄老读，万寻山上一毫厘。
京城寓怀:三十年持一钓竿，偶随书荐入长安。由来不是求名者，唯待春风看牡丹。
偶作:遍识青霄路上人，相逢只是语逡巡。可胜饮尽江南酒，岁月犹残李白身。
阿鸨汤:月照宫城红树芳，绿窗灯影在雕梁。金舆未到长生殿，妃子偷寻阿鸨汤。
马嵬坡:旌旗不整奈君何，南去人稀北去多。尘土已残香粉艳，荔枝犹到马嵬坡。
楚州韦中丞箜篌:千重钩锁撼金铃，万颗真珠泻玉瓶。恰值满堂人欲醉，甲光才触一时醒。
边上逢歌者:垂老秋歌出塞庭，遏云相付旧秦青。少年翻掷新声尽，却向人前侧耳听。
峰顶寺:月明如水山头寺，仰面看天石上行。夜半深廊人语定，一枝松动鹤来声。
题胜上人山房:清昼房廊山半开，一瓶新汲洒莓苔。古松百尺始生叶，飒飒风声天上来。
李夫人词:延年不语望三星，莫说夫人上涕零。争奈世间惆怅在，甘泉宫夜看图形。
黄蜀葵花:名花八叶嫩黄金，色照书窗透竹林。无奈美人闲把嗅，直疑檀口印中心。
杨花:散乱随风处处匀，庭前几日雪花新。无端惹著潘郎鬓，惊杀绿窗红粉人。
戏颜郎中猎:忽闻射猎出军城，人著戎衣马带缨。倒把角弓呈一箭，满川狐兔当头行。
江上旅泊呈杜员外:牛渚南来沙岸长，远吟佳句望池阳。野人未必非毛遂，太守还须是孟尝。
题酸枣驿前碑:苍苔古涩自雕疏，谁道中郎笔力馀。长爱当时遇王粲，每来碑下不关书。
送走马使:新样花文配蜀罗，同心双带蹙金蛾。惯将喉舌传军好，马迹铃声遍两河。
题御沟:万树垂杨拂御沟，溶溶漾漾绕神州。都缘济物心无阻，从此恩波处处流。
硫黄:一粒硫黄入贵门，寝堂深处问玄言。时人尽说韦山甫，昨日馀干吊子孙。
听薛阳陶吹芦管:紫清人下薛阳陶，末曲新笳调更高。无奈一声天外绝，百年已死断肠刀。
过汾水关:千里南来背日行，关门无事一侯嬴。山根百尺路前去，十夜耳中汾水声。
樱桃:石榴未拆梅犹小，爱此山花四五株。斜日庭前风袅袅，碧油千片漏红珠。
酬凌秀才惠枕:八寸黄杨惠不轻，虎头光照簟文清。空心想此缘成梦，拔剑灯前一夜行。
孟才人叹:偶因歌态咏娇嚬，传唱宫中十二春。却为一声河满子，下泉须吊旧才人。
听岳州徐员外弹琴:玉律潜符一古琴，哲人心见圣人心。尽日南风似遗意，九疑猿鸟满山吟。
钩弋夫人词:惆怅云陵事不回，万金重更筑仙台。莫言天上无消息，犹是夫人作鸟来。
宫词:一道甘泉接御沟，上皇行处不曾秋。谁言水是无情物，也到宫前咽不流。
南涧寺:春寺无人乱鸟啼，藤萝阴磴野僧迷。云藏古壁遗龙象，草没香台抱鹿麛。松籁泠泠疑梵呗，柳烟历历见招提。为耽寂乐亲禅侣，莫怪闲行费马蹄。
奉和大梁相公重九日军中宴会之什:今古同嘉节，欢娱但异名。陶公缘绿醑，谢傅为苍生。酒泛金英丽，诗通玉律清。何言辞物累，方系万人情。
水亭:岁律行将变，君恩竟未回。门前即潮水，朝去暮常来。
方丈泉:循涯不知浅，见底似非深。永日无波浪，澄澄照我心。
晚望:日下夕阴长，前山凝积翠。白鸟一行飞，联联粉书字。
前山:只谓一苍翠，不知犹数重。晚来云映处，更见两三峰。
令和州买松:好觅凌霜质，仍须带雨栽。须知剖竹日，便是看松来。
送王缋:翠羽长将玉树期，偶然飞下肯多时。翩翩一路岚阴晚，却入青葱宿旧枝。
病中知皇子陂荷花盛发寄王缋:十里莲塘路不赊，病来帘外是天涯。烦君四句遥相寄，应得诗中便看花。
南诏朱藤杖:六节南藤色似朱，拄行阶砌胜人扶。会须将入深山去，倚看云泉作老夫。
访刘君:扰扰驰蹄又走轮，五更飞尽九衢尘。灵芝破观深松院，还有斋时未起人。
省中题新植双松:端坐高宫起远心，云高水阔共幽沈。更堂寓直将谁语，自种双松伴夜吟。
崇山郡:地尽炎荒瘴海头，圣朝今又放驩兜。交州已在南天外，更过交州四五州。
题江上柳寄李使君:桂江南渡无杨柳，见此令人眼暂明。应学郡中贤太守，依依相向许多情。
鹦鹉:劝尔莫移禽鸟性，翠毛红觜任天真。如今漫学人言巧，解语终须累尔身。
泛溪:曲渚回花舫，生衣卧向风。鸟飞溪色里，人语棹声中。余卉才分影，新蒲自作丛。前湾更幽绝，虽浅去犹通。
宫词:寂寂花时闭院门，美人相并立琼轩。含情欲说宫中事，鹦鹉前头不敢言。
送陈摽:满酌劝童仆，好随郎马蹄。春风慎行李，莫上白铜鞮。
寻古观:仙观曾过知不远，花藏石室杳难寻。泉边白鹿闻人语，看过天坛渐入深。
南岭路:越岭向南风景异，人人传说到京城。经冬来往不踏雪，尽在刺桐花下行。
陪江州李使君重阳宴百花亭:闲携九日酒，共到百花亭。醉里求诗境，回看岛屿青。
上张水部:出入门阑久，儿童亦有情。不忘将姓字，常说向公卿。每许连床坐，仍容并马行。恩深转无语，怀抱甚分明。
上汴州令狐相公:罢相恩犹在，那容处静司。政严初领节，名重更因诗。公事巡营外，戎装拜敕时。恭闻长与善，应念出身迟。
雪夜与真上人宿韩协律宅:斜雪微沾砌，空堂夜语清。逆风听漏短，回烛向楼明。盥漱随禅伴，讴吟得野情。此欢那敢忘，世贵丈夫名。
震为苍筤竹:为擢东方秀，修然异众筠。青苍才映粉，蒙密正含春。嫩箨沾微雨，幽根绝细尘。乍怜分径小，偏觉带烟新。结实皆留凤，垂阴似庇人。顾唯竿在手，深水挂赪鳞。
夏日题武功姚主簿:亭午无公事，垂帘树色间。僧来茶灶动，吏去印床闲。傍竹行寻巷，当门立看山。吟诗老不倦，未省话官班。
题毗陵上人院:院深终日静，落叶覆秋虫。盥漱新斋后，修行未老中。映松山色远，隔水磬声通。此处宜清夜，高吟永与同。
送李侍御入蕃:远使随双节，新官属外台。戎装非好武，书记本多才。移帐依泉宿，迎人带雪来。心知玉关道，稀见一花开。
望萧关:渐见风沙暗，萧关欲到时。儿童能探火，妇女解缝旗。川绝衔鱼鹭，林多带箭麋。暂来戎马地，不敢苦吟诗。
题寄王秘书:唯求买药价，此外更无机。扶病看红叶，辞官著白衣。断篱通野径，高树荫邻扉。时馥留僧宿，余人得见稀。
题任处士幽居:惜与幽人别，停舟对草堂。湖云侵卧位，杉露滴茶床。山月吟时在，池花觉后香。生涯无一物，谁与读书粮。
韩协律相送精舍读书四韵奉寄呈陆补阙:白鹤西山别，更看上去船。遥知寻寺路，应念宿江烟。到处无闲日，回期已隔年。何因陪夜坐，清论谏臣边。
过苏州晓上人院:夏满律当清，无中景自生。移松不避远，取石亦亲行。经案离时少，绳床著处平。若将林下比，应只欠泉声。
杭州卢录事山亭:山色满公署，到来诗景饶。解衣临曲榭，隔竹见红蕉。清漏焚香夕，轻岚视事朝。静中看锁印，高处见迎潮。曳履庭芜近，当身树叶飘。傍城馀菊在，步入一仙瓢。
题崔驸马林亭:选居幽近御街东，易得诗人聚会同。白练鸟飞深竹里，朱弦琴在乱书中。亭开山色当高枕，楼静箫声落远风。何事宦涂犹寂寞，都缘清苦道难通。
登望云亭招友:日日恐无云可望，不辞逐静望来频。共知亭下眠云远，解到上头能几人。
寄刘少府:唯爱图书兼古器，在官犹自未离贫。更闻县去青山近，称与诗人作主人。
酬李处士见赠:干上非无援，才多却累身。云霄未得路，江海作闲人。久别唯谋道，相逢不话贫。行藏一如此，可便老风尘。
赠律师院:粉壁通莲径，扁舟到不迷。苇声过枕上，湖色满窗西。但见修行苦，谁论夏腊低。闲看种来树，已觉与身齐。
孔尚书致仕因而有寄赠:高人心易足，三表乞身闲。与世长疏索，唯僧得往还。直声留阙下，生事在林间。时复逢清景，乘车看远山。
台州郑员外郡斋双鹤:丹顶分明音响别，况闻来处隔云涛。情悬碧落飞何晚，立近清池意自高。向夜双栖惊玉漏，临轩对舞拂朱袍。仙郎为尔开笼早，莫虑回翔损羽毛。
送邵州林使君:轩车此去也逢时，地近湘南颇入诗。一月计程那是远，中年出守未为迟。水边花气熏章服，岭上岚光照画旗。想得化行风土变，州人应为立生祠。
与庞复言携酒望洞庭:南湖春色通平远，贪记诗情忘酒杯。帆自巴陵山下过，雨从神女峡边来。青蒲映水疏还密，白鸟翻空去复回。尽日与君同看望，了然胜见画屏开。
塞下曲:万里去长征，连年惯野营。入群来择马，抛伴去擒生。箭撚雕翎阔，弓盘鹊角轻。问看行近远，西过受降城。
望早日:窗下闻鸡后，苍茫映远林。才分天地色，便禁虎狼心。是处程涂远，何山洞府深。此时堪伫望，万象豁尘襟。
望九疑:浮生犹役役，未得便寻真。白日如无路，青山岂有人。烟收遥岫小，雨过晚川新。倚杖何凝望，中宵梦往频。
赠陈逸人:乐道辞荣禄，安居桂水东。得闲多事外，知足少年中。药圃无凡草，松庭有素风。朝昏吟步处，琴酒与谁同。
送友人赴举:世路□□久，嗟君进取身。十年虽苦志，万里托何人。处困非乖道，求名本为亲。惟应□□意，先与化龙鳞。
废宅花:数树荒庭上，芬芳映绿苔。自缘逢暖发，不是为人开。色艳莺犹在，香消蝶已回。相从无胜事，谁向此倾杯。
别李侍御后亭夜坐却寄:已作亭下别，未忘灯下情。吟多欲就枕，更漏转分明。
题钱宇别墅:林居向晚饶清景，惜去非关恋酒杯。石净每因杉露滴，地幽渐觉水禽来。药蔬秋后供僧尽，竹杖吟中望月回。红叶闲飘篱落迥，行人远见草堂开。
都门晚望:绿槐花堕御沟边，步出都门雨后天。日暮野人耕种罢，烽楼原上一条烟。
舜井:碧甃磷磷不记年，青萝锁在小山颠。向来下视千山水，疑是苍梧万里天。
商州王中丞留吃枳壳:方物就中名最远，只应愈疾味偏佳。若交尽乞人人与，采尽商山枳壳花。
赠凤翔柳司录:杏园北寺题名日，数到如今四十年。点检生涯与官职，一茎野竹在身边。
榜曲:荷花明灭水烟空，惆怅来时径不同。欲到前洲堪入处，鸳鸯飞出碧流中。
逢山人:星月相逢现此身，自然无迹又无尘。秋来若向金天会，便是青莲叶上人。
过耶溪:春溪缭绕出无穷，两岸桃花正好风。恰是扁舟堪入处，鸳鸯飞起碧流中。
宣武军镇作:天兵十万勇如貔，正是酬恩报国时。汴水波澜喧鼓角，隋堤杨柳拂旌旗。前驱红旆关西将，坐间青娥赵国姬。寄语长安旧冠盖，粗官到底是男儿。
缑山月夜闻王子晋吹笙:缑山明月夜，岑寂隔尘氛。紫府参差曲，清宵次第闻。韵流多入洞，声度半和云。拂竹鸾惊侣，经松鹤对群。蟾光听处合，仙路望中分。坐惜千岩曙，遗香过汝坟。
登郡中销暑楼寄东川汝士:岧峣下瞰霅溪流，极目烟波望梓州。虽有清风当夏景，只能销暑不销忧。
寄旧同年:金榜题名墨尚新，今年依旧去年春。花间每被红妆问，何事重来只一人。
赠成都僧:南宗尚许通方便，何处心中更有经。好去苾刍云水畔，何山松柏不青青。
享太庙乐章:圣祚无疆，庆传乐章。金枝繁茂，玉叶延长。海渎常晏，波涛不扬。汪汪美化，垂范今王。
享太庙乐章:于铄丕嗣，惟帝之光。羽籥象德，金石荐祥。圣系无极，景命永昌。神降上哲，维天配长。
答杨尚书:未向燕台逢厚礼，幸因社会接余欢。一鱼吃了终无愧，鹍化为鹏也不难。
席上戏东川杨尚书:莫言名位未相俦，风月何曾阻献酬。前辈不须轻后辈，靖安今日在衡州。
南溪书院:茅屋住来久，山深不置门。草生垂井口，花发接篱根。入院将雏鸟，攀萝抱子猿。曾逢异人说，风景似桃源。
与诸公池上待月:树密云萦岸，池遥水际空。芰开方吐镜，蘋动欲含风。渐映沙汀白，微分渚叶红。金波宜共赏，仙棹一宵同。
玩残花:十日浓芳一岁程，东风初急眼偏明。低枝似泥幽人醉，莫道无情似有情。
咏蛙:兔边分玉树，龙底耀铜仪。会当同鼓吹，不复问官私。
笔:虽匪囊中物，何坚不可钻。一朝操政柄，定使冠三端。
嘲吴人观者:尔幸无羸角，何用触吾藩。若是升堂者，还应自得门。
建邺怀古:故城故垒满江濆，尽是干戈旧苦辛。见此即须知帝力，生来便作太平人。
送宜春裴明府之任:南行春已满，路半水茫然。楚望花当渡，湘阴橘满川。山横湖色上，帆出鸟行前。此任无辞远，亲人贵用还。
河阴新城:高城新筑压长川，虎踞龙盘气色全。五里似云根不动，一重如月晕长圆。河流暗与沟池合，山色遥将睥睨连。自有此来当汴口，武牢何用锁风烟。
放鹤:从今一去不须低，见说辽东好去栖。努力莫辞仙路远，白云飞处免群鸡。
宿大彻禅师故院:竹房谁继生前事，松月空悬过去心。秋磬数声天欲晓，影堂斜掩一灯深。
题大安池亭:幽岛曲池相隐映，小桥虚阁半高低。好风好月无人宿，夜夜水禽船上栖。
寄襄阳章孝标:青油幕下白云边，日日空山夜夜泉。闻说小斋多野意，枳花阴里麝香眠。
劝行乐:老去风光不属身，黄金莫惜买青春。白头纵作花园主，醉折花枝是别人。
天津桥望春:津桥春水浸红霞，烟柳风丝拂岸斜。翠辇不来金殿闭，宫莺衔出上阳花。
路逢有似亡友者，恻然赋此:吾友今生不可逢，风流空想旧仪容。朝来马上频回首，惆怅他人似蔡邕。
句:古木闽州道，驱羸落照间。投村碍野水，问店隔荒山。
翦彩:翦彩赠相亲，银钗缀凤真。双双衔绶鸟，两两度桥人。叶逐金刀出，花随玉指新。愿君千万岁，无岁不逢春。
陪新及第赴同年会:曾攀芳桂英，处处共君行。今日杏园宴，当时天乐声。柳浓堪系马，花上未藏莺。满座皆仙侣，同年别有情。
咏壁鱼:鳞细粉光鲜，开书乱眼前。透窗疑漏网，落砚似流泉。潜穴河图内，吞钩乙字边。莫言鬐鬣小，食尽白蘋篇。
失鹤:秋风吹却九皋禽，一片闲云万里心。碧落有情应怅望，青天无路可追寻。来时白云翎犹短，去日丹砂顶渐深。华表柱头留语后，更无消息到如今。
赠写御容李长史:玉座尘消砚水清，龙髯不动彩毫轻。初分隆准山河秀，乍点重瞳日月明。宫女卷帘皆暗认，侍臣开殿尽遥惊。三朝供奉无人敌，始觉僧繇浪得名。
赠弘文杜校书:高倚霞梯万丈余，共看移步入宸居。晓随鹓鹭排金锁，静对铅黄校玉书。漠漠禁烟笼远树，泠泠宫漏响前除。还闻汉帝亲词赋，好为从容奏子虚。
友人下第因以赠之:刘毅虽然不掷卢，谁人不道解樗蒲。黄金百万终须得，只有挼莎更一呼。
句:人事三杯酒，流年一局棋。青山不厌三杯酒，长日惟消一局棋。
惜春:春半年已除，其余强为有。即此醉残花，便同尝腊酒。怅望送春杯，殷勤扫花帚。谁为驻东流，年年长在手。
重送:手撚金仆姑，腰悬玉辘轳。爬头峰北正好去，系取可汗钳作奴。六宫虽念相如赋，其那防边重武夫。
赠宣州元处士:陵阳北郭隐，身世两忘者。蓬蒿三亩居，宽于一天下。樽酒对不酌，默与玄相话。人生自不足，爱叹遭逢寡。
村行:春半南阳西，柔桑过村坞。袅袅垂柳风，点点回塘雨。蓑唱牧牛儿，篱窥蒨裙女。半湿解征衫，主人馈鸡黍。
史将军二首:长鉟周都尉，闲如秋岭云。取蝥弧登垒，以骈邻翼军。百战百胜价，河南河北闻。今遇太平日，老去谁怜君。壮气盖燕赵，耽耽魁杰人。弯弧五百步，长戟八十斤。河湟非内地，安史有遗尘。何日武台坐，兵符授虎臣。
送容州唐中丞赴镇:交阯同星座，龙泉佩斗文。烧香翠羽帐，看舞郁金裙。鹢首冲泷浪，犀渠拂岭云。莫教铜柱北，空说马将军。
赠李处士长句四韵:玉函怪牒锁灵篆，紫洞香风吹碧桃。老翁四目牙爪利，掷火万里精神高。霭霭祥云随步武，累累秋冢叹蓬蒿。三山朝去应非久，姹女当窗绣羽袍。
送国棋王逢:玉子纹楸一路饶，最宜檐雨竹萧萧。羸形暗去春泉长，拔势横来野火烧。守道还如周柱史，鏖兵不羡霍嫖姚。浮生七十更万日，与子期于局上销。
重送绝句:绝艺如君天下少，闲人似我世间无。别后竹窗风雪夜，一灯明暗覆吴图。
少年行:连环羁玉声光碎，绿锦蔽泥虬卷高。春风细雨走马去，珠落璀璀白罽袍。
自贻:杜陵萧次君，迁少去官频。寂寞怜吾道，依稀似古人。饰心无彩缋，到骨是风尘。自嫌如匹素，刀尺不由身。
沈下贤:斯人清唱何人和，草径苔芜不可寻。一夕小敷山下梦，水如环珮月如襟。
李和鼎:鵩鸟飞来庚子直，谪去日蚀辛卯年。由来枉死贤才事，消长相持势自然。
长安秋望:楼倚霜树外，镜天无一毫。南山与秋色，气势两相高。
道一大尹存之、庭美二学士简于圣明…四韵呈上三君子:九金神鼎重丘山，五玉诸侯杂珮环。星座通霄狼鬣暗，戍楼吹笛虎牙闲。斗间紫气龙埋狱，天上洪炉帝铸颜。若念西河旧交友，鱼符应许出函关。
杏园:夜来微雨洗芳尘，公子骅骝步贴匀。莫怪杏园憔悴去，满城多少插花人。
题扬州禅智寺:雨过一蝉噪，飘萧松桂秋。青苔满阶砌，白鸟故迟留。暮霭生深树，斜阳下小楼。谁知竹西路，歌吹是扬州。
江南春绝句:千里莺啼绿映红，水村山郭酒旗风。南朝四百八十寺，多少楼台烟雨中。
齐安郡后池绝句:菱透浮萍绿锦池，夏莺千啭弄蔷薇。尽日无人看微雨，鸳鸯相对浴红衣。
题白蘋洲:山鸟飞红带，亭薇拆紫花。溪光初透彻，秋色正清华。静处知生乐，喧中见死夸。无多珪组累，终不负烟霞。
茶山下作:春风最窈窕，日晓柳村西。娇云光占岫，健水鸣分溪。燎岩野花远，戛瑟幽鸟啼。把酒坐芳草，亦有佳人携。
山石榴:似火山榴映小山，繁中能薄艳中闲。一朵佳人玉钗上，只疑烧却翠云鬟。
将赴湖州留题亭菊:陶菊手自种，楚兰心有期。遥知渡江日，正是撷芳时。
醉后题僧院:离心忽忽复凄凄，雨晦倾瓶取醉泥。可羡高僧共心语，一如携稚往东西。
哭李给事中敏:阳陵郭门外，陂阤丈五坟。九泉如结友，兹地好埋君。
赠朱道灵:刘根丹篆三千字，郭璞青囊两卷书。朱渚矶南谢山北，白云深处有岩居。
屏风绝句:屏风周昉画纤腰，岁久丹青色半销。斜倚玉窗鸾发女，拂尘犹自妒娇娆。
题新定八松院小石:雨滴珠玑碎，苔生紫翠重。故关何日到，且看小三峰。
台城曲二首:整整复斜斜，随旗簇晚沙。门外韩擒虎，楼头张丽华。谁怜容足地，却羡井中蛙。王颁兵势急，鼓下坐蛮奴。潋滟倪塘水，叉牙出骨须。干芦一炬火，回首是平芜。
除官赴阙商山道中绝句:水叠鸣珂树如帐，长杨春殿九门珂。我来惆怅不自决，欲去欲住终如何。
途中作:绿树南阳道，千峰势远随。碧溪风澹态，芳树雨馀姿。野渡云初暖，征人袖半垂。残花不足醉，行乐是何时。
书怀寄中朝往还:平生自许少尘埃，为吏尘中势自回。朱绂久惭官借与，白题还叹老将来。须知世路难轻进，岂是君门不大开。霄汉几多同学伴，可怜头角尽卿材。
和州绝句:江湖醉渡十年春，牛渚山边六问津。历阳前事知何实，高位纷纷见陷人。
题寿安县甘棠馆御沟:一渠东注芳华苑，苑锁池塘百岁空。水殿半倾蟾口涩，为谁流下蓼花中。
汴河阻冻:千里长河初冻时，玉珂瑶珮响参差。浮生却似冰底水，日夜东流人不知。
酬张祜处士见寄长句四韵:七子论诗谁似公，曹刘须在指挥中。荐衡昔日知文举，乞火无人作蒯通。北极楼台长挂梦，西江波浪远吞空。可怜故国三千里，虚唱歌词满六宫。
寄珉笛与宇文舍人:调高银字声还侧，物比柯亭韵校奇。寄与玉人天上去，桓将军见不教吹。
帘:徒云逢剪削，岂谓见偏装。凤节轻雕日，鸾花薄饰香。问屏何屈曲，怜帐解周防。下渍金阶露，斜分碧瓦霜。沈沈伴春梦，寂寂侍华堂。谁见昭阳殿，真珠十二行。
偶题:甘罗昔作秦丞相，子政曾为汉辇郎。千载更逢王侍读，当时还道有文章。
醉题:金镊洗霜鬓，银觥敌露桃。醉头扶不起，三丈日还高。
题商山四皓庙一绝:吕氏强梁嗣子柔，我于天性岂恩雠。南军不袒左边袖，四老安刘是灭刘。
题张处士山庄一绝:好鸟疑敲磬，风蝉认轧筝。修篁与嘉树，偏倚半岩生。
有怀重送斛斯判官:苍苍烟月满川亭，我有劳歌一为听。将取离魂随白骑，三台星里拜文星。
盆池:凿破苍苔地，偷他一片天。白云生镜里，明月落阶前。
有寄:云阔烟深树，江澄水浴秋。美人何处在，明月万山头。。
寄题宣州开元寺:松寺曾同一鹤栖，夜深台殿月高低。何人为倚东楼柱，正是千山雪涨溪。
赠张祜:诗韵一逢君，平生称所闻。粉毫唯画月，琼尺只裁云。黥阵人人慑，秋星历历分。数篇留别我，羞杀李将军。
宣州开元寺南楼:小楼才受一床横，终日看山酒满倾。可惜和风夜来雨，醉中虚度打窗声。
寄远人:终日求人卜，回回道好音。那时离别后，入梦到如今。
奉和仆射相公春泽稍愆圣君轸虑嘉雪忽降…成四韵:飘来鸡树凤池边，渐压琼枝冻碧涟。银阙双高银汉里，玉山横列玉墀前。昭阳殿下风回急，承露盘中月彩圆。上相抽毫歌帝德，一篇风雅美丰年。
寄李播评事:子列光殊价，明时忍自高。宁无好舟楫，不泛恶风涛。大翼终难戢，奇锋且自韬。春来烟渚上，几净雪霜毫。
留诲曹师等诗:万物有丑好，各一姿状分。唯人即不尔，学与不学论。学非探其花，要自拨其根。孝友与诚实，而不忘尔言。根本既深实，柯叶自滋繁。念尔无忽此，期以庆吾门。
寄唐州李玭尚书:累代功勋照世光，奚胡闻道死心降。书功笔秃三千管，领节门排十六双，先揖耿弇声寂寂，今看黄霸事摐摐。时人欲识胸襟否，彭蠡秋连万里江。
遣怀:道泰时还泰，时来命不来。何当离城市，高卧博山隈。
醉赠薛道封:饮酒论文四百刻，水分云隔二三年。男儿事业知公有，卖与明君直几钱。
偶作:才子风流咏晓霞，倚楼吟住日初斜。惊杀东邻绣床女，错将黄晕压檀花。
遣怀:落魄江南载酒行，楚腰肠断掌中轻。十年一觉扬州梦，赢得青楼薄幸名。
书怀:满眼青山未得过，镜中无那鬓丝何。只言旋老转无事，欲到中年事更多。
偶题:道在人间或可传，小还轻变已多年。今来海上升高望，不到蓬莱不是仙。
破镜:佳人失手镜初分，何日团圆再会君。今朝万里秋风起，山北山南一片云。
长安雪后:秦陵汉苑参差雪，北阙南山次第春。车马满城原上去，岂知惆怅有闲人。
宫人冢:尽是离宫院中女，苑墙城外冢累累。少年入内教歌舞，不识君王到老时。
羊栏浦夜陪宴会:戈槛营中夜未央，雨沾云惹侍襄王。球来香袖依稀暖，酒凸觥心泛滟光。红弦高紧声声急，珠唱铺圆袅袅长。自比诸生最无取，不知何处亦升堂。
有感:宛溪垂柳最长枝，曾被春风尽日吹。不堪攀折犹堪看，陌上少年来自迟。
十九兄郡楼有宴，病不赴:十二层楼敞画檐，连去歌尽草纤纤。空堂病怯阶前月，燕子嗔垂一竹帘。
汴人舟行答张祜:千万长河共使船，听君诗句倍怆然。春风野岸名花发，一道帆樯画柳烟。
春日古道傍作:万古荣华旦暮齐，楼台春尽草萋萋。君看陌上何人墓，旋化红尘送马蹄。
送赵十二赴举:省事却因多事力，无心翻似有心来。秋风郡阁残花在，别后何人更一杯。
兵部尚书席上作:华堂今日绮筵开，谁唤分司御史来。偶发狂言惊满坐，三重粉面一时回。
骕骦坂:荆州一万里，不如蒯易度。仰首望飞鸣，伊人何异趣。
绿萝:绿萝萦数匝，本在草堂间。秋色寄高树，昼阴笼近山。移花疏处过，劚药困时攀。日暮微风起，难寻旧径还。
川守大夫刘公早岁寓居敦行里肆有题壁十韵…辄献此诗:旅馆当年葺，公才此日论。林繁轻竹祖，树暗惜桐孙。炼药藏金鼎，疏泉陷石盆。散科松有节，深薙草无根。龙卧池犹在，莺迁谷尚存。昔为扬子宅，今是李膺门。积学萤尝聚，微词凤早吞。百年明素志，三顾起新恩。雪耀冰霜冷，尘飞水墨昏。莫教垂露迹，岁晚杂苔痕。
行经庐山东林寺:离魂断续楚江壖，叶坠初红十月天。紫陌事多难暂息，青山长在好闲眠。方趋上国期干禄，未得空堂学坐禅。他岁若教如范蠡，也应须入五湖烟。
将赴京题陵阳王氏水居:帘卷平芜接远天，暂宽行役到樽前。是非境里有闲日，荣辱尘中无了年。山簇暮云千野雨，江分秋水九条烟。马蹄不道贪西去，争向一声高树蝉。
王居士:筇杖倚柴关，都城卖卜还。雨中耕白水，云外劚青山。有药身长健，无机性自闲。即应生羽翼，华表在人间。
山鸡:珍禽暂不扃，飞舞跃前庭。翠网摧金距，雕笼减绣翎。月圆疑望镜，花暖似依屏。何必旧巢去，山山芳草青。
趋慈和寺移宴:高寺移清宴，渔舟系绿萝。潮平秋水阔，云敛暮山多。广槛停箫鼓，繁弦散绮罗。西楼半床月，莫问夜如何。
霅上宴别:山断水茫茫，洛人西路长。笙歌留远棹，风雨寄华堂。红壁耿秋烛，翠帘凝晓香。谁堪从此去，云树满陵阳。
玩残雪寄江南尹刘大夫:艳阳无处避，皎洁不成容。素质添瑶水，清光散玉峰。眠鸥犹恋草，栖鹤未离松。闻在金銮望，群仙对九重。
陪越中使院诸公，镜波馆饯明台裴郑二使君:倾幕来华馆，淹留二使君。舞移清夜月，歌断碧空云。海郡楼台接，江船剑戟分。明时自鶱翥，无复叹离群。
题倪处士旧居:儒翁九十余，旧向此山居。生寄一壶酒，死留千卷书。槛摧新竹少，池浅故莲疏。但有子孙在，带经还荷锄。
过故友旧居:往年公子宅，夜宴乐难忘。高竹动疏翠，早莲飘暗香。珠盘凝宝瑟，绮席递华觞。今日皆何处，闭门春草长。
南亭偶题:城下水萦回，潮冲野艇来。鸟惊山果落，龟泛绿萍开。白首书千卷，朱颜酒一杯。南轩自流涕，不是望燕台。
晓过郁林寺戏呈李明府:身闲白日长，何处不寻芳。山崦登楼寺，谿湾泊晚樯。洞花蜂聚蜜，岩柏麝留香。若指求仙路，刘郎学阮郎。
天街晓望:明星低未央，莲阙迥苍苍。叠鼓催残月，疏钟迎早霜。关防浮瑞气，宫馆耀神光。再拜为君寿，南山高且长。
紫藤:绿萝萦数匝，本在草堂间。秋色寄高树，昼阴笼远山。移花疏处种，劚药困时攀。日暮微风起，难寻旧径还。
寻周炼师不遇留赠:闭门池馆静，云访紫芝翁。零落槿花雨，参差荷叶风。夜棋全局在，春酒半壶空。长啸倚西阁，悠悠名利中。
行次虎头岩酬寄路中丞:樟亭去已远，来上虎头岩。滩急水移棹，山回风满帆。石梯迎雨滑，沙井落潮醎。何以慰行旅，如公书一缄。
征西旧卒:少年乘勇气，百战过乌孙。力尽边城难，功加上将恩。晓风听戍角，残月倚营门。自说轻生处，金疮有旧痕。
闻释子栖玄欲奉道因寄:欲求真诀恋禅扃，羽帔方袍尽有情。仙骨本微灵鹤远，法心潜动毒龙惊。三山未有偷桃计，四海初传问菊名。今日劝师师莫惑，长生难学证无生。
早发天台中岩寺度关岭次天姥岑:来往天台天姥间，欲求真诀驻衰颜。星河半落岩前寺，云雾初开岭上关。丹壑树多风浩浩，碧溪苔浅水潺潺。可知刘阮逢人处，行尽深山又是山。
移摄太平寄前李明府:病移岩邑称闲身，何处风光贳酒频。溪柳绕门彭泽令，野花连洞武陵人。娇歌自驻壶中景，艳舞长留海上春。早晚高台更同醉，绿萝如帐草如茵。
途经敷水:修蛾颦翠倚柔桑，遥谢春风白面郎。五夜有情随暮雨，百年无节待秋霜。重寻绣带朱藤合，更认罗裙碧草长。何处野花何处水，下峰流出一渠香。
自楞伽寺晨起泛舟，道中有怀:碧树苍苍茂苑东，佳期迢递路何穷。一声山鸟曙云外，万点水萤秋草中。门掩竹斋微有月，棹移兰渚淡无风。欲知此路堪惆怅，菱叶蓼花连故宫。
观章中丞夜按歌舞:夜按双娃禁曲新，东西箫鼓接云津。舞衫未换红铅湿，歌扇初移翠黛颦。彩槛烛烟光吐日，画屏香雾暖如春。西楼月在襄王醉，十二山高不见人。
登尉佗楼:刘项持兵鹿未穷，自乘黄屋岛夷中。南来作尉任嚣力，北向称臣陆贾功。箫鼓尚陈今世庙，旌旗犹镇昔时宫。越人未必知虞舜，一奏薰弦万古风。
宴饯李员外:病守江城眼暂开，昔年吴越共衔杯。膺舟出镇虚陈榻，郑履还京下隗台。云叶渐低朱阁掩，浪花初起画樯回。心期解印同君醉，九曲池西望月来。
闻州中有宴寄崔大夫兼简邢群评事:箫管筵间列翠蛾，玉杯金液耀金波。池边雨过飘帷幕，海上风来动绮罗。颜子巷深青草遍，庾君楼迥碧山多。甘心不及同年友，卧听行云一曲歌。
中秋夕寄大梁刘尚书:汴人迎拜洛人留，虎豹旌旗拥碧油。刁斗严更军耳目，戈鋋长控国咽喉。柳营出号风生纛，莲幕题诗月上楼。应念散郎千里外，去年今夜醉兰舟。
献鄜坊丘常侍:诏选将军护北戎，身骑白马臂彤弓。柳营远识金貂贵，榆塞遥知玉帐雄。秋槛鼓鼙惊朔雪，晓阶旗纛起边风。蓬莱每望平安火，应奏班超定远功。
寄当涂李远:赋拟相如诗似陶，云阳烟月又同袍。车前骥病驽骀逸，架上鹰闲鸟雀高。旧日乐贫能饮水，他时随俗愿餔糟。不须倚向青山住，咏雪题诗用意劳。
经古行宫:台阁参差倚太阳，年年花发满山香。重门勘锁青春晚，深院垂帘白昼长。草色芊绵侵御路，泉声呜咽绕宫墙。先皇一去无回驾，红粉云鬟空断肠。
经行庐山东林寺:离魂断续楚江壖，叶坠初红十月天。紫陌事多难数悉，青山长在好闲眠。方趋上国期干禄，未得空堂学坐禅。他岁若教如范蠡，也应须入五湖烟。
将赴京题陵阳王氏水居:帘卷平芜接远天，暂宽行役到尊前。是非境里有闲日，荣辱尘中无了年。山簇暮云千野雨，江分秋水九条烟。马蹄不道贪西去，争向一声高树蝉。
南海使院对菊怀丁卯别墅:何处曾移菊，溪桥鹤岭东。篱疏还有艳，园小亦无丛。日晚秋烟里，星繁晓露中。影摇金涧水，香染玉潭风。罢酒惭陶令，题诗答谢公。朝来数花发，身在尉佗宫。
和李相国:巨实珍吴果，驯雏重越禽。摘来渔浦上，携在兔园阴。霜合凝丹颊，风披敛素襟。刀分琼液散，笼簌雪华深。虎帐斋中设，龙楼洛下吟。含消兼受彩，应贵冢卿心。
闻歌:新秋弦管清，时转遏云声。曲尽不知处，月高风满城。
寄桐江隐者:潮去潮来洲渚春，山花如绣草如茵。严陵台下桐江水，解钓鲈鱼能几人。
湖上:仿佛欲当三五夕，万蝉清杂乱泉纹。钓鱼船上一尊酒，月出渡头零落云。
谢亭送别:劳歌一曲解行舟，红叶青山水急流。日暮酒醒人已远，满天风雨下西楼。
酬李当:知有瑶华手自开，巴人虚唱懒封回。山阴一夜满溪雪，借问扁舟来不来。
夜过松江渡寄友人:清露白云明月天，与君齐棹木兰船。南湖风雨一相失，夜泊横塘心渺然。
亡题:商岭采芝寻四老，紫阳收朮访三茅。欲求不死长生诀，骨里无仙不肯教。
缑山庙:王子吹箫月满台，玉箫清转鹤裴回。曲终飞去不知处，山下碧桃春自开。
寄云际寺敬上人:万山秋雨水萦回，红叶多从紫阁来。云冷竹斋禅衲薄，已应飞锡过天台。
听琵琶:欲写明妃万里情，紫槽红拨夜丁丁。胡沙望尽汉宫远，月落天山闻一声。
秦楼曲:秦女梦余仙路遥，月窗风簟夜迢迢。潘郎翠凤双飞去，三十六宫闻玉箫。
酬江西卢端公蓝口阻风见寄之什:又携刀笔泛膺舟，蓝口风高桂楫留。还似郢中歌一曲，夜来春雪照西楼。
赠何处士:东别茅峰北去秦，梅仙书里说真人。白头主印青山下，虽遇唐生不敢亲。
学仙二首:汉武迎仙紫禁秋，玉笙瑶瑟祀昆丘。年年望断无消息，空闭重城十二楼。心期仙诀意无穷，采画云车起寿宫。闻有三山未知处，茂陵松柏满西风。
金谷园:三惑沉身是此园，古藤荒草野禽喧。二十四友一朝尽，爱妾坠楼何足言。
病中和大夫玩江月:江上悬光海上生，仙舟迢递绕军营。高歌一曲同筵醉，却是刘桢坐到明。
酬对雪见寄:飞度龙山下远空，拂檐萦竹昼濛濛。知君吟罢意无限，曾听玉堂歌北风。
记梦:晓入瑶台露气清，座中唯有许飞琼。尘心未尽俗缘在，十里下山空月明。
人欲:人欲天从竟不疑，莫言圆盖便无私。秦中已久乌头白，却是君王未备知。
华山题王母祠:莲华峰下锁雕梁，此去瑶池地共长。好为麻姑到东海，劝栽黄竹莫栽桑。
南朝:玄武湖中玉漏催，鸡鸣埭口绣襦回。谁言琼树朝朝见，不及金莲步步来。敌国军营漂木柹，前朝神庙锁烟煤。满宫学士皆颜色，江令当年只费才。
复京:虏骑胡兵一战摧，万灵回首贺轩台。天教李令心如日，可要昭陵石马来。
巴江柳:巴江可惜柳，柳色绿侵江。好向金銮殿，移阴入绮窗。
咸阳:咸阳宫阙郁嵯峨，六国楼台艳绮罗。自是当时天帝醉，不关秦地有山河。
同崔八诣药山访融禅师:共受征南不次恩，报恩惟是有忘言。岩花涧草西林路，未见高僧只见猿。
听鼓:城头叠鼓声，城下暮江清。欲问渔阳掺，时无祢正平。
石榴:榴枝婀娜榴实繁，榴膜轻明榴子鲜。可羡瑶池碧桃树，碧桃红颊一千年。
明日:天上参旗过，人间烛焰销。谁言整双履，便是隔三桥。知处黄金锁，曾来碧绮寮。凭栏明日意，池阔雨萧萧。
赠柳:章台从掩映，郢路更参差。见说风流极，来当婀娜时。桥回行欲断，堤远意相随。忍放花如雪，青楼扑酒旗。
北禽:为恋巴江好，无辞瘴雾蒸。纵能朝杜宇，可得值苍鹰。石小虚填海，芦铦未破矰。知来有乾鹊，何不向雕陵。
初起:想像咸池日欲光，五更钟后更回肠。三年苦雾巴江水，不为离人照屋梁。
楚宫:复壁交青琐，重帘挂紫绳。如何一柱观，不碍九枝灯。扇薄常规月，钗斜只镂冰。歌成犹未唱，秦火入夷陵。
谢书:微意何曾有一毫，空携笔砚奉龙韬。自蒙半夜传衣后，不羡王祥得佩刀。
寄令狐学士:秘殿崔嵬拂彩霓，曹司今在殿东西。赓歌太液翻黄鹄，从猎陈仓获碧鸡。晓饮岂知金掌迥，夜吟应讶玉绳低。钧天虽许人间听，阊阖门多梦自迷。
哭刘蕡:上帝深宫闭九阍，巫咸不下问衔冤。广陵别后春涛隔，湓浦书来秋雨翻。只有安仁能作诔，何曾宋玉解招魂。平生风义兼师友，不敢同君哭寝门。
碧瓦:碧瓦衔珠树，红轮结绮寮。无双汉殿鬓，第一楚宫腰。雾唾香难尽，珠啼冷易销。歌从雍门学，酒是蜀城烧。柳暗将翻巷，荷欹正抱桥。钿辕开道入，金管隔邻调。梦到飞魂急，书成即席遥。河流冲柱转，海沫近槎飘。吴市蠀蛦甲，巴賨翡翠翘。他时未知意，重叠赠娇饶。
蝶:叶叶复翻翻，斜桥对侧门。芦花惟有白，柳絮可能温。西子寻遗殿，昭君觅故村。年年芳物尽，来别败兰荪。
蝇蝶鸡麝鸾凤等成篇:韩蝶翻罗幕，曹蝇拂绮窗。斗鸡回玉勒，融麝暖金釭。玳瑁明书阁，琉璃冰酒缸。画楼多有主，鸾凤各双双。
杨本胜说于长安见小男阿衮:闻君来日下，见我最娇儿。渐大啼应数，长贫学恐迟。寄人龙种瘦，失母凤雏痴。语罢休边角，青灯两鬓丝。
柳下暗记:无奈巴南柳，千条傍吹台。更将黄映白，拟作杏花媒。
妓席:乐府闻桃叶，人前道得无。劝君书小字，慎莫唤官奴。
岳阳楼:汉水方城带百蛮，四邻谁道乱周班。如何一梦高唐雨，自此无心入武关。
屏风:六曲连环接翠帷，高楼半夜酒醒时。掩灯遮雾密如此，雨落月明俱不知。
风:撩钗盘孔雀，恼带拂鸳鸯。罗荐谁教近，斋时锁洞房。
汉宫词:青雀西飞竟未回，君王长在集灵台。侍臣最有相如渴，不赐金茎露一杯。
垂柳:娉婷小苑中，婀娜曲池东。朝佩皆垂地，仙衣尽带风。七贤宁占竹，三品且饶松。肠断灵和殿，先皇玉座空。
代应二首:沟水分流西复东，九秋霜月五更风。离鸾别凤今何在，十二玉楼空更空。昨夜双钩败，今朝百草输。关西狂小吏，惟喝绕床卢。
席上作:淡云轻雨拂高唐，玉殿秋来夜正长。料得也应怜宋玉，一生惟事楚襄王。
无题:紫府仙人号宝灯，云浆未饮结成冰。如何雪月交光夜，更在瑶台十二层。
赠庾十二朱版:固漆投胶不可开，赠君珍重抵琼瑰。君王晓坐金銮殿，只待相如草诏来。
赋得鸡:稻粱犹足活诸雏，妒敌专场好自娱。可要五更惊晓梦，不辞风雪为阳乌。
明神:明神司过岂令冤，暗室由来有祸门。莫为无人欺一物，他时须虑石能言。
壬申七夕:已驾七香车，心心待晓霞。风轻惟响珮，日薄不嫣花。桂嫩传香远，榆高送影斜。成都过卜肆，曾妒识灵槎。
玉山:玉山高与阆风齐，玉水清流不贮泥。何处更求回日驭，此中兼有上天梯。珠容百斛龙休睡，桐拂千寻凤要栖。闻道神仙有才子，赤箫吹罢好相携。
菊:暗暗淡淡紫，融融冶冶黄。陶令篱边色，罗含宅里香。几时禁重露，实是怯残阳。愿泛金鹦鹉，升君白玉堂。
饮席代官妓赠两从事:新人桥上著春衫，旧主江边侧帽檐。愿得化为红绶带，许教双凤一时衔。
牡丹:压径复缘沟，当窗又映楼。终销一国破，不啻万金求。鸾凤戏三岛，神仙居十洲。应怜萱草淡，却得号忘忧。
百果嘲樱桃:珠实虽先熟，琼莩纵早开。流莺犹故在，争得讳含来。
樱桃答:众果莫相诮，天生名品高。何因古乐府，惟有郑樱桃。
咏史:北湖南埭水漫漫，一片降旗百尺竿。三百年间同晓梦，钟山何处有龙盘。
一片:一片非烟隔九枝，蓬峦仙仗俨云旗。天泉水暖龙吟细，露畹春多凤舞迟。榆荚散来星斗转，桂花寻去月轮移。人间桑海朝朝变，莫遣佳期更后期。
日射:日射纱窗风撼扉，香罗拭手春事违。回廊四合掩寂寞，碧鹦鹉对红蔷薇。
题鹅:眠沙卧水自成群，曲岸残阳极浦云。那解将心怜孔翠，羁雌长共故雄分。
华清宫:朝元阁迥羽衣新，首按昭阳第一人。当日不来高处舞，可能天下有胡尘。
齐宫词:永寿兵来夜不扃，金莲无复印中庭。梁台歌管三更罢，犹自风摇九子铃。
青陵台:青陵台畔日光斜，万古贞魂倚暮霞。莫讶韩凭为蛱蝶，等闲飞上别枝花。
春风:春风虽自好，春物太昌昌。若教春有意，惟遣一枝芳。我意殊春意，先春已断肠。
蜀桐:玉垒高桐拂玉绳，上含非雾下含冰。枉教紫凤无栖处，斫作秋琴弹坏陵。
汉宫:通灵夜醮达清晨，承露盘晞甲帐春。王母不来方朔去，更须重见李夫人。
读任彦升碑:任昉当年有美名，可怜才调最纵横。梁台初建应惆怅，不得萧公作骑兵。
灞岸:山东今岁点行频，几处冤魂哭虏尘。灞水桥边倚华表，平时二月有东巡。
七夕:鸾扇斜分凤幄开，星桥横过鹊飞回。争将世上无期别，换得年年一度来。
赠宇文中丞:欲构中天正急材，自缘烟水恋平台。人间只有嵇延祖，最望山公启事来。
闺情:红露花房白蜜脾，黄蜂紫蝶两参差。春窗一觉风流梦，却是同袍不得知。
袜:尝闻宓妃袜，渡水欲生尘。好借常娥著，清秋踏月轮。
华州周大夫宴席:郡斋何用酒如泉，饮德先时已醉眠。若共门人推礼分，戴崇争得及彭宣。
东下三旬苦于风土马上戏作:路绕函关东复东，身骑征马逐惊蓬。天池辽阔谁相待，日日虚乘九万风。
有感:中路因循我所长，古来才命两相妨。劝君莫强安蛇足，一盏芳醪不得尝。
南朝:地险悠悠天险长，金陵王气应瑶光。休夸此地分天下，只得徐妃半面妆。
韩冬郎即席为诗相送一座尽惊他日余方…兼呈畏之员外:十岁裁诗走马成，冷灰残烛动离情。桐花万里丹山路，雏凤清于老凤声。剑栈风樯各苦辛，别时冰雪到时春。为凭何逊休联句，瘦尽东阳姓沈人。
东阿王:国事分明属灌均，西陵魂断夜来人。君王不得为天子，半为当时赋洛神。
关门柳:永定河边一行柳，依依长发故年春。东来西去人情薄，不为清阴减路尘。
酬别令狐补阙:惜别夏仍半，回途秋已期。那修直谏草，更赋赠行诗。锦段知无报，青萍肯见疑。人生有通塞，公等系安危。警露鹤辞侣，吸风蝉抱枝。弹冠如不问，又到扫门时。
彭城公薨后赠杜二十七胜李十七潘二君…安平公门下:梁山兖水约从公，两地参差一旦空。谢墅庾村相吊后，自今岐路各西东。
寿安公主出降:沩水闻贞媛，常山索锐师。昔忧迷帝力，今分送王姬。事等和强虏，恩殊睦本枝。四郊多垒在，此礼恐无时。
中元作:绛节飘飖宫国来，中元朝拜上清回。羊权须得金条脱，温峤终虚玉镜台。曾省惊眠闻雨过，不知迷路为花开。有娀未抵瀛洲远，青雀如何鸩鸟媒。
宿晋昌亭闻惊禽:羁绪鳏鳏夜景侵，高窗不掩见惊禽。飞来曲渚烟方合，过尽南塘树更深。胡马嘶和榆塞笛，楚猿吟杂橘村砧。失群挂木知何限，远隔天涯共此心。
武夷山:只得流霞酒一杯，空中箫鼓几时回。武夷洞里生毛竹，老尽曾孙更不来。
一片:一片琼英价动天，连城十二昔虚传。良工巧费真为累，楮叶成来不直钱。
四皓庙:羽翼殊勋弃若遗，皇天有运我无时。庙前便接山门路，不长青松长紫芝。
代董秀才却扇:莫将画扇出帷来，遮掩春山滞上才。若道团圆似明月，此中须放桂花开。
有感:非关宋玉有微辞，却是襄王梦觉迟。一自高唐赋成后，楚天云雨尽堪疑。
骊山有感:骊岫飞泉泛暖香，九龙呵护玉莲房。平明每幸长生殿，不从金舆惟寿王。
赠孙绮新及第:长乐遥听上苑钟，彩衣称庆桂香浓。陆机始拟夸文赋，不觉云间有士龙。
乱石:虎踞龙蹲纵复横，星光渐减雨痕生。不须并碍东西路，哭杀厨头阮步兵。
即目:小鼎煎茶面曲池，白须道士竹间棋。何人书破蒲葵扇，记著南塘移树时。
吴宫:龙槛沉沉水殿清，禁门深掩断人声。吴王宴罢满宫醉，日暮水漂花出城。
常娥:云母屏风烛影深，长河渐落晓星沈。常娥应悔偷灵药，碧海青天夜夜心。
天津西望:虏马崩腾忽一狂，翠华无日到东方。天津西望肠真断，满眼秋波出苑墙。
初食笋呈座中:嫩箨香苞初出林，於陵论价重如金。皇都陆海应无数，忍剪凌云一寸心。
深树见一颗樱桃尚在:高桃留晚实，寻得小庭南。矮堕绿云髻，欹危红玉簪。惜堪充凤食，痛已被莺含。越鸟夸香荔，齐名亦未甘。
歌舞:遏云歌响清，回雪舞腰轻。只要君流眄，君倾国自倾。
海上:石桥东望海连天，徐福空来不得仙。直遣麻姑与搔背，可能留命待桑田。
房君珊瑚散:不见姮娥影，清秋守月轮。月中闲杵臼，桂子捣成尘。
昭肃皇帝挽歌辞三首:九县怀雄武，三灵仰睿文。周王传叔父，汉后重神君。玉律朝惊露，金茎夜切云。笳箫凄欲断，无复咏横汾。玉塞惊宵柝，金桥罢举烽。始巢阿阁凤，旋驾鼎湖龙。门咽通神鼓，楼凝警夜钟。小臣观吉从，犹误欲东封。莫验昭华琯，虚传甲帐神。海迷求药使，雪隔献桃人。桂寝青云断，松扉白露新。万方同象鸟，举恸满秋尘。
梓州罢吟寄同舍:不拣花朝与雪朝，五年从事霍嫖姚。君缘接座交珠履，我为分行近翠翘。楚雨含情皆有托，漳滨卧病竟无憀。长吟远下燕台去，惟有衣香染未销。
樱桃花下:流莺舞蝶两相欺，不取花芳正结时。他日未开今日谢，嘉辰长短是参差。
槿花:风露凄凄秋景繁，可怜荣落在朝昏。未央宫里三千女，但保红颜莫保恩。
月夜重寄宋华阳姊妹:偷桃窃药事难兼，十二城中锁彩蟾。应共三英同夜赏，玉楼仍是水精帘。
访人不遇留别馆:卿卿不惜锁窗春，去作长楸走马身。闲倚绣帘吹柳絮，日高深院断无人。
雨中长乐水馆送赵十五滂不及:碧云东去雨云西，苑路高高驿路低。秋水绿芜终尽分，夫君太骋锦障泥。
井络:井络天彭一掌中，漫夸天设剑为峰。阵图东聚燕江石，边柝西悬雪岭松。堪叹故君成杜宇，可能先主是真龙。将来为报奸雄辈，莫向金牛访旧踪。
贾生:宣室求贤访逐臣，贾生才调更无伦。可怜夜半虚前席，不问苍生问鬼神。
戏题友人壁:花径逶迤柳巷深，小阑亭午啭春禽。相如解作长门赋，却用文君取酒金。
假日:素琴弦断酒瓶空，倚坐欹眠日已中。谁向刘灵天幕内，更当陶令北窗风。
寄远:姮娥捣药无时已，玉女投壶未肯休。何日桑田俱变了，不教伊水向东流。
王昭君:毛延寿画欲通神，忍为黄金不顾人。马上琵琶行万里，汉宫长有隔生春。
旧将军:云台高议正纷纷，谁定当时荡寇勋。日暮灞陵原上猎，李将军是故将军。
所居:窗下寻书细，溪边坐石平。水风醒酒病，霜日曝衣轻。鸡黍随人设，蒲鱼得地生。前贤无不谓，容易即遗名。
陆发荆南始至商洛:昔去真无奈，今还岂自知。青辞木奴橘，紫见地仙芝。四海秋风阔，千岩暮景迟。向来忧际会，犹有五湖期。
陈后宫:玄武开新苑，龙舟宴幸频。渚莲参法驾，沙鸟犯句陈。寿献金茎露，歌翻玉树尘。夜来江令醉，别诏宿临春。
俳谐:短顾何由遂，迟光且莫惊。莺能歌子夜，蝶解舞宫城。柳讶眉双浅，桃猜粉太轻。年华有情状，吾岂怯平生。
题郑大有隐居:结构何峰是，喧闲此地分。石梁高泻月，樵路细侵云。偃卧蛟螭室，希夷鸟兽群。近知西岭上，玉管有时闻。
鸾凤:旧镜鸾何处，衰桐凤不栖。金钱饶孔雀，锦段落山鸡。王子调清管，天人降紫泥。岂无云路分，相望不应迷。
自贶:陶令弃官后，仰眠书屋中。谁将五斗米，拟换北窗风。
日高:镀镮故锦縻轻拖，玉筏不动便门锁。水精眠梦是何人，栏药日高红髲髟我。飞香上云春诉天，云梯十二门九关。轻身灭影何可望，粉蛾帖死屏风上。
宫中曲:云母滤宫月，夜夜白于水。赚得羊车来，低扇遮黄子。水精不觉冷，自刻鸳鸯翅。蚕缕茜香浓，正朝缠左臂。巴笺两三幅，满写承恩字。欲得识青天，昨夜苍龙是。
寄华岳孙逸人:灵岳几千仞，老松逾百寻。攀崖仍蹑壁，啖叶复眠阴。海上呼三岛，斋中戏五禽。唯应逢阮籍，长啸作鸾音。
所居永乐县久旱，县宰祈祷得雨，因赋诗:甘膏滴滴是精诚，昼夜如丝一尺盈。只怪闾阎喧鼓吹，邑人同报朿长生。
赠赵协律皙:俱识孙公与谢公，二年歌哭处还同。已叨邹马声华末，更共刘卢族望通。南省恩深宾馆在，东山事往妓楼空。不堪岁暮相逢地，我欲西征君又东。
偶题二首:小亭闲眠微醉消，山榴海柏枝相交。水文簟上琥珀枕，傍有堕钗双翠翘。清月依微香露轻，曲房小院多逢迎。春丛定见饶栖鸟，饮罢莫持红烛行。
月:过水穿楼触处明，藏人带树远含清。初生欲缺虚惆怅，未必圆时即有情。
撰彭阳公志文毕有感:延陵留表墓，岘首送沈碑。敢伐不加点，犹当无愧辞。百生终莫报，九死谅难追。待得生金后，川原亦几移。
故番禺侯以赃罪致不辜，事觉，母者他日过其门:饮鸩非君命，兹身亦厚亡。江陵从种橘，交广合投香。不见千金子，空余数仞墙。杀人须显戮，谁举汉三章。
赠司勋杜十三员外:杜牧司勋字牧之，清秋一首杜秋诗。前身应是梁江总，名总还曾字总持。心铁已从干镆利，鬓丝休叹雪霜垂。汉江远吊西江水，羊祜韦丹尽有碑。
饯席重送从叔余之梓州:莫叹万重山，君还我未还。武关犹怅望，何况百牢关。
东南:东南一望日中乌，欲逐羲和去得无。且向秦楼棠树下，每朝先觅照罗敷。
水斋:多病欣依有道邦，南塘宴起想秋江。卷帘飞燕还拂水，开户暗虫犹打窗。更阅前题已披卷，仍斟昨夜未开缸。谁人为报故交道，莫惜鲤鱼时一双。
赠田叟:荷筱衰翁似有情，相逢携手绕村行。烧畬晓映远山色，伐树暝传深谷声。鸥鸟忘机翻浃洽，交亲得路昧平生。抚躬道地诚感激，在野无贤心自惊。
赠别前蔚州契苾使君:何年部落到阴陵，奕世勤王国史称。夜卷牙旗千帐雪，朝飞羽骑一河冰。蕃儿襁负来青冢，狄女壶浆出白登。日晚鸊鹈泉畔猎，路人遥识郅都鹰。
谢往桂林至彤庭窃咏:辰象森罗正，句陈翊卫宽。鱼龙排百戏，剑佩俨千官。城禁将开晚，宫深欲曙难。月轮移枍诣，仙路下栏干。共贺高禖应，将陈寿酒欢。金星压芒角，银汉转波澜。王母来空阔，羲和上屈盘。凤凰传诏旨，獬廌冠朝端。造化中台座，威风上将坛。甘泉犹望幸，早晚冠呼韩。
木兰花:洞庭波冷晓侵云，日日征帆送远人。几度木兰舟上望，不知元是此花身。
骢马曲:连钱出塞蹋沙蓬，岂比当时御史骢。逐北自谙深碛路，连嘶谁念静边功。登山每与青云合，弄影应知碧草同。今日虏平将换妾，不如罗袖舞春风。
都堂试贡士日庆春雪:春雪昼悠扬，飘飞试士场。缀毫疑起草，沾字共成章。匝地如铺练，凝阶似截肪。鹅毛萦树合，柳絮带风狂。息疫方殊庆，丰年已报祥。应知郢上曲，高唱出东堂。
省试霓裳羽衣曲:开元太平时，万国贺丰岁。梨园献旧曲，玉座流新制。凤管递参差，霞衣竞摇曳。宴罢水殿空，辇余春草细。蓬壶事已久，仙乐功无替。讵肯听遗音，圣明知善继。
句:水光先见月，露气早知秋。
赠妓行云诗:最爱铅华薄薄妆，更兼衣著又鹅黄。从来南国名佳丽，何事今朝在北行。
曲江上巳:长堤十里转香车，两岸烟花锦不如。欲问神仙在何处，紫云楼阁向空虚。
宿仙都观阴王二君修道处:十载别仙峰，峰前千古踪。阴王修道处，云雪满高松。洞口风雷异，池心星汉重。明朝下山去，片月落残钟。
江山闲望:渺渺无穷尽，风涛几日平。年光与人事，东去一声声。
访武陵道者不遇:花发鸟仍啼，行行路欲迷。二真无问处，虚度武陵溪。
寄旧山隐侣:旧山诸隐沦，身在苦无身。莫锁白云路，白云多误人。
句:单棹横疏雨，江滩秋泊时。花留身住越，月递梦还秦。
太学创置石经:圣唐复古制，德义功无替。奥旨悦诗书，遗文分篆隶。银钩互交映，石壁靡尘翳。永与乾坤期，不逐日月逝。儒林道益广，学者心弥锐。从此理化成，恩光遍遐裔。。
赠李商隐:羽翼恣抟扶，山河使笔驱。月疏吟夜桂，龙失咏春珠。草细盘金勒，花繁倒玉壶。徒嗟好章句，无力致前途。
送越州高录事:官曹权纪纲，行李半舟航。浦溆潮来广，川源鸟去长。笋成稽岭岸，莲发镜湖香。泽国还之任，鲈鱼浪得尝。
冬日题无可上人院:入户道心生，茶间踏叶行。泻风瓶水涩，承露鹤巢轻。阁北长河气，窗东一桧声。诗言与禅味，语默此皆清。
广德官舍二松:杨公休簿领，二木日坚牢。直甚彰吾节，清终庇尔曹。幽阴月里细，冷树雪中高。谁见干霄后，枝飘白鹤毛。
浴马:解控复收鞭，长津动细涟。空蹄沈绿玉，阔臆没连钱。沫漩桥声下，嘶盘柳影边。常闻禀龙性，固与白波便。
龙翔寺寄李频:钟声南北寺，不道往来遥。人事因循过，时光荏苒销。悬灯洒砌雨，上阁绕云雕。即是洲中柳，嘶蝉急暮条。
酬王檀见寄:驰心栖杳冥，何物比清泠。夜月照巫峡，秋风吹洞庭。酬难尘鬓皓，坐久壁灯青。竟晚苍山咏，乔枝有鹤听。
上高侍御:旧隐白云峰，生涯落叶同。关河一栖旅，杨柳十东风。迹处龙钟内，声居汩没中。酬恩若有地，宁止杀微躬。
献知己:亦忝受恩身，当殊投刺新。竟蒙分玉石，终不离埃尘。大谷非无暖，幽枝自未春。昏昏过朝夕，应念苦吟人。
监试夜雨滴空阶:霎霎复凄凄，飘松又洒槐。气濛蛛网槛，声叠藓花阶。古壁青灯动，深庭湿叶埋。徐垂旧鸳瓦，竞历小茅斋。冷与阴虫间，清将玉漏谐。病身唯展转，谁见此时怀。
惊秋:莺啭才间关，蝉鸣旋萧屑。如何两鬓毛，不作千枝雪。
夏夜会同人:沈沈清暑夕，星斗俨虚空。岸帻栖禽下，烹茶玉漏中。形骸忘已久，偃仰趣无穷。日汲泉来漱，微开密筱风。
题吴先生山居:先生此幽隐，便可谢人群。潭底见秋石，树间飞霁云。山居心已惯，俗事耳憎闻。念我要多疾，开炉药许分。
上张水部:出入门阑久，儿童亦有情。不须将姓字，长说向公卿。每许连床坐，时容并马行。恩深转无语，怀抱自分明。
送姚合郎中任杭州:水陆中分程，看花一月行。会稽山隔浪，天竺树连城。候吏赍鱼印，迎船载旆旌。渡江春始半，列屿草初生。
寄楼子山云栖上人:一室凿崔嵬，危梯叠藓苔。永无尘事到，时有至人来。涧谷冬深静，烟岚日午开。修身知得地，京寺未言回。
宿韦津山居:永夕见招宿，诗书盈草堂。静吟倾美酒，高论出名场。窗飒松篁韵，庭兼雪月光。心期身未老，一去泛潇湘。
中秋:尘里兼尘外，咸期此夕明。一年惟一度，长恐有云生。露洗微埃尽，光濡是物清。朗吟看正好，惆怅又西倾。
秋夕即事:永夕坐暝久，萧萧猿狖啼。漏微砧韵隔，月落斗杓低。危叶无风坠，幽禽并树栖。自怜在岐路，不醉亦沉迷。
夏日即事:到晓改诗句，四邻嫌苦吟。中宵横北斗，夏木隐栖禽。天地先秋肃，轩窗映月深。幽庭多此景，惟恐曙光侵。
和厉玄侍御题户部相公庐山草堂:白云居创毕，诏入凤池年。林长双峰树，潭分并寺泉。石溪盘鹤外，岳室闭猿前。柱史题诗后，松前更肃然。
题山中故静禅师:寂灭身何在，门人隔此生。影悬尘已厚，塔种柏初成。溪院秋先雪，山堂古有精。当时挂锡处，树老几枝倾。
吊草堂禅师:杖履疑师在，房关四壁蛩。贮瓶经腊水，响塔隔山钟。乳鸽沿苔井，斋猿散雪峰。如何不相见，倚遍寺前松。
送河池李明府之任:河池安所理，种柳与弹琴。自合清时化，仍资白首吟。程余行片月，公退入遥林。想得询民瘼，方称单父心。
宿宣义池亭:暮色绕柯亭，南山幽竹青。夜深斜舫月，风定一池星。岛屿无人迹，菰蒲有鹤翎。此中足吟眺，何用泛沧溟。
赠雍陶博士:腹是群书笥，官为六义师。情高少尘事，朝下足闲时。有句同人伏，无私胄子知。汉庭公议在，正与触邪宜。
夏日感怀寄所知:了了见岐路，欲行难负心。趋时不圆转，自古易湮沉。日正林方合，蜩鸣夏已深。中郎今远在，谁识爨桐音。
送鄂州崔大夫赴镇:廉问帝难人，朝廷辍重臣。入山初有雪，登路正无尘。去国鸣驺缓，经云住旆频。千峰与万木，清听雨情新。
送顾非熊作尉盱眙:一名兼一尉，未足是君伸。历数为诗者，多来作谏臣。路翻平楚阔，草带古淮新。天下虽云大，同声有几人。
通济里居酬卢肇见寻不遇:衡门掩绿苔，树下绝尘埃。偶赴高僧约，旋知长者来。云山堪眺望，车马必裴回。问以何为待，惭无酒一杯。
赠王尊师:为道常日损，尊师修此心。挂肩黄布被，穿发白蒿簪。符札灵砂字，弦弹古素琴。囊中曾有药，点土亦成金。
夏日樊川别业即事:无事称无才，柴门亦罕开。脱巾吟永日，著屐步荒台。风卷微尘上，霆将暴雨来。终南云渐合，咫尺失崔嵬。
和范校书赠造微上人:得性见微公，何曾执著空。修心将佛并，吐论与儒通。晓漱松杉下，宵禅雪月中。他生有缘会，君子亦应同。
别王山人:旨甘虽自足，未是禄荣亲。尚逐趋时伴，多离有道人。山居衣以草，生寄药随身。不食长无疾，年知出十旬。
赠陶山人:处士例营营，惟君纵此生。闲能资寿考，健不换公卿。药圃妻同耨，山田子共耕。定知丹熟后，无姓亦无名。
山中寻道人不遇:年过弱冠风尘里，常拟随师学炼形。石路特来寻道者，云房空见有仙经。棋于松底留残局，鹤向潭边退数翎。便欲此居闲到老，先生何日下青冥。
监试莲花峰:太华万余重，岧峣只此峰。当秋倚寥泬，入望似芙蓉。翠拔千寻直，青危一朵秾。气分毛女秀，灵有羽人踪。倒影侵官路，流香激庙松。尘埃终不及，车马自憧憧。
赋得听松声:庭际微风动，高松韵自生。听时无物乱，尽日觉神清。强与幽泉并，翻嫌细雨并。拂空增鹤唳，过牖合琴声。况复当秋暮，偏宜在月明。不知深涧底，萧瑟有谁听。
山中舒怀寄上丁学士:五字投精鉴，惭非大雅词。本求闲赐览，岂料便蒙知。幽拙欣殊幸，提携更不疑。弱苗须雨长，懒翼在风吹。砺镞端杨叶，光门待桂枝。计闻尘里誉，因和禁中诗。
村中闲步:闲共野人临野水，新秋高树挂清晖。不知尘里无穷事，白鸟双飞入翠微。
别山居:万壑千岩景象开，登临未足又须回。凭师莫断松间路，秋月圆时弟子来。
赠道人:长在城中无定业，卖丹磨镜两途贫。三山来往寻常事，不省曾惊市井人。
送高遂赴举:句曲旧宅真，自产日月英。既涵岳渎气，安无神仙名。松桂逦迤色，与君相送情。
句:雾纹斑似豹，水力健如龙。
贺邓璠使君正拜袁州:六年惠爱及黎甿，大府论功俟陟明。尺一诏书天上降，二千石禄世间荣。新添画戟门增峻，旧蹑青云路转平。更待皇恩醒善政，碧油幢到郡斋迎。
莺出谷:玉律阳和变，时禽羽翮新。载飞初出谷，一啭已惊人。拂柳宜烟暖，冲花觉露春。抟风翻翰疾，向日弄吭频。求友心何切，迁乔幸有因。华林高玉树，栖托及芳晨。
华山南望春:灵岳多异状，巉巉出虚空。闲云恋岩壑，起灭苍翠中。皓气澄野水，神光秘琼宫。鹤巢前林雪，瀑落满涧风。春尽花未发，川回路难穷。何因著山屐，鹿迹寻羊公。
水阁:楼居半池上，澄影共相空。谢守题诗处，莲开净碧中。
双槠亭:连檐对双树，冬翠夏无尘。未肯惭桃李，成阴不待春。
莲亭:回塘最幽处，拍水小亭开。莫怪阑干湿，
望莲台:秋台好登望，菡萏发清池。半似红颜醉，凌波欲暮时。
茶亭:静得尘埃外，茶芳小华山。此亭真寂寞，世路少人闲。
远闻本郡行春到旧山二首:一身从宦留京邑，五马遥闻到旧山。已领烟霞光野径，深惭老幼候柴关。清风借响松筠外，画隼停晖水石间。定掩溪名在图传，共知轩盖此登攀。
和崔使君临发不得观积雪:贫居稍与池塘近，旬日轩车不降来。一树琼花空有待，晓风看落满青苔。
咏韦皋:宣父从周又适秦，昔贤谁少出风尘。当时甚讶张延赏，不识韦皋是贵人。
进宣宗收复河湟诗:边陲万里注恩波，宇宙群芳洽凯歌。右地名王争解辫，远方戎垒尽投戈。烟尘永息三秋戍，瑞气遥清九折河。共遇圣明千载运，更观俗阜与时和。
咏架上鹰:天边心胆架头身，欲拟飞腾未有因。万里碧霄终一去，不知谁是解绦人。
句:石静如开镜，山高若耸莲。笋竿抽玉管，花蔓缀金钿。
句:项斯逢水部，谁道不关情。
大水:暴雨逐惊雷，从风忽骤来。浪驱三岛至，江拆二仪开。势恐圆枢折，声疑厚轴摧。冥心问元化，天眼几时回。
宫词:十二楼中尽晓妆，望仙楼上望君王。锁衔金兽连环冷，水滴铜龙昼漏长。云髻罢梳还对镜，罗衣欲换更添香。遥窥正殿帘开处，袍袴宫人扫御床。
潼关河亭:重冈如抱岳如蹲，屈曲秦川势自尊。天地并功开帝宅，山河相湊束龙门。橹声呕轧中流渡，柳色微茫远岸村。满眼波涛终古事，年来惆怅与谁论。
开元后乐:莫奏开元旧乐章，乐中歌曲断人肠。邠王玉笛三更咽，虢国金车十里香。一自犬戎生蓟北，便从征战老汾阳。中原骏马搜求尽，沙苑年来草又芳。
送刘郎中牧杭州:一州横制浙江湾，台榭参差积翠间。楼下潮回沧海浪，枕边云起剡溪山。吴江水色连堤阔，越俗舂声隔岸还。圣代牧人无远近，好将能事济清闲。
送西川杜司空赴镇:黑眉玄发尚依然，紫绶金章五十年。三入凤池操国柄，八分龙节付兵权。东周城阙中天外，西蜀楼台落日边。莫遣洪垆旷真宰，九流人物待陶甄。
猎骑:兵印长封入卫稀，碧空云尽早霜微。浐川桑落雕初下，渭曲禾收兔正肥。陌上管弦清似语，草头弓马疾如飞。岂知万里黄云戍，血迸金疮卧铁衣。
题剑门先寄上西蜀杜司徒:峭壁横空限一隅，划开元气建洪枢。梯航百货通邦计，键闭诸蛮屏帝都。西蹙犬戎威北狄，南吞荆郢制东吴。千年管钥谁熔范，只自先天造化炉。
题筹笔驿:天地三分魏蜀吴，武侯倔起赞訏谟。身依豪杰倾心术，目对云山演阵图。赤伏运衰功莫就，皇纲力振命先徂。出师表上留遗恳，犹自千年激壮夫。
伏闻令公疾愈对见延英，因有贺诗远封投献:吉语云云海外传，令公疾愈起朝天。皇风再扇寰区内，人镜重开日月边。光启四门通寿域，深疏万顷溉情田。陪臣自讶迷津久，愿识方舟济巨川。
嘉陵江:备问嘉陵江水湄，百川东去尔西之。但教清浅源流在，天路朝宗会有期。
狼烟:三道狼烟过碛来，受降城上探旗开。传声却报边无事，自是官军入抄回。
侠少年:绿眼胡鹰踏锦鞲，五花骢马白貂裘。往来三市无人识，倒把金鞭上酒楼。
听曹刚弹琵琶:禁曲新翻下玉都，四弦掁触五音殊。不知天上弹多少，金凤衔花尾半无。
昔昔盐二十首。风月守空闺:良人犹远戍，耿耿夜闺空。绣户流宵月，罗帏坐晚风。魂飞沙帐北，肠断玉关中。尚自无消息，锦衾那得同。
早发剡中石城寺:暂息劳生树色间，平明机虑又相关。吟辞宿处烟霞去，心负秋来水石闲。竹户半开钟未绝，松枝静霁鹤初还。明朝一倍堪惆怅，回首尘中见此山。
下第寄宣城幕中诸公:一醉曾将万事齐，暂陪欢去便如泥。黄花李白墓前路，碧浪桓彝宅后溪。九月霜中随计吏，十年江上灌春畦。莫言春尽不惆怅，自有闲眠到日西。
今年新先辈以遏密之际每有宴集必资清谈书此奉贺:天上高高月桂丛，分明三十一枝风。满怀春色向人动，遮路乱花迎马红。鹤驭回飘云雨外，兰亭不在管弦中。居然自是前贤事，何必青楼倚翠空。
题昭应王明府溪亭:靖节何须彭泽逢，菊洲松岛水悠溶。行人自折门前柳，高鸟不离溪畔峰。晓渭度檐帆的的，晚原含雨树重重。轩车过尽无公事，枕上一声长乐钟。
回于道中寄舒州李珏相公:都无鄙吝隔尘埃，昨日丘门避席来。静语乍临清庙瑟，披风如在九层台。几烦命妓浮溪棹，再许论诗注酒杯。从此微尘知感恋，七真台上望三台。
成名年献座主仆射兼呈同年:拂烟披月羽毛新，千里初辞九陌尘。曾失玄珠求象罔，不将双耳负伶伦。贾嵩词赋相如手，杨乘歌篇李白身。除却今年仙侣外，堂堂又见两三春。
寄淮南幕中刘员外:郎官何逊最风流，爱月怜山不下楼。三佐戎旃换朱绂，一辞兰省见清秋。桂生岩石本潇洒，鹤到烟空更自由。休向西斋久闲卧，满朝倾盖是依刘。
赠陈正字:鲁儒今日意何如，名挂春官选籍初。野艇几曾寻水去，故山从此与云疏。吟怜受露花阴足，行觉嘶风马力余。闻说晚心心更静，竹间依旧卧看书。
赠曹处士幽居:勾漏先生冰玉然，曾将八石问群仙。中山暂醉一千日，南苑往来三百年。棋局不收花满洞，霓旌欲别浪翻天。何须更学鸱夷子，头白江湖一短船。
秋日吴中观贡藕:野艇几西东，清泠映碧空。褰衣来水上，捧玉出泥中。叶乱田田绿，莲余片片红。激波才入选，就日已生风。御洁玲珑膳，人怀拔擢功。梯山谩多品，不与世流同。
泗上奉送相公:语堪铭座默含春，西汉公卿绝比伦。今日抱辕留不得，欲挥双涕学舒人。
重阳日即事:病酒坚辞绮席春，菊花空伴水边身。由来举止非闲雅，不是龙山落帽人。
寄山僧:云里幽僧不置房，橡花藤叶盖禅床。朝来逢著山中伴，闻说新移最上方。
华州座中献卢给事:送迎皆到三峰下，满面烟霜满马尘。自是追攀认知己，青云不假送迎人。
重阳日寄韦舍人:节过重阳菊委尘，江边病起杖扶身。不知此日龙山会，谁是风流落帽人。
赠薛勋下第:一掷虽然未得卢，惊人不用绕床呼。牢之坐被青云逼，只问君能酷似无。
翡翠岩:芙蓉幕里千场醉，翡翠岩前半日闲。惆怅晋朝人不到，谢公抛力上东山。
寄裴澜:绮云初堕亭亭月，锦席惟横滟滟波。宋玉逢秋正高卧，一篇吟尽奈情何。
淮南丞相坐赠歌者虞姹:绮筵无处避梁尘，虞姹清歌日日新。来值渚亭花欲尽，一声留得满城春。
发柏梯寺:一泓秋水千竿竹，静得劳生半日身。犹有向西无限地，别僧骑马入红尘。
宣州送判官:来时健笔佐嫖姚，去折槐花度野桥。谁见尊前此惆怅，一声歌尽路迢迢。
宿僧院:月满长空树满霜，度云低拂近檐床。林中夜半一声磬，卧见高僧入道场。
寻僧:斜日横窗起暗尘，水边门户闭闲春。千竿竹里花枝动，只道无人似有人。
东亭柳:拂水斜烟一万条，几随春色倚河桥。不知别后谁攀折，犹自风流胜舞腰。
四祖寺:千株松下双峰寺，一盏灯前万里身。自为心猿不调伏，祖师元是世间人。
访沈舍人不遇:溪翁强访紫微郎，晓鼓声中满鬓霜。知在禁闱人不见，好风飘下九天香。
别李谱:尊前路映暮尘红，池上琴横醉席风。今日别君如别鹤，声容长在楚弦中。
发青山:凫鹥声暖野塘春，鞍马嘶风驿路尘。一宿青山又前去，古来难得是闲人。
入蓝关:微烟已辨秦中树，远梦更依江上台。看落晚花还怅望，鲤鱼时节入关来。
咏端正春树:一树繁阴先著名，异花奇叶俨天成。马嵬此去无多地，只合杨妃墓上生。
赠馆驿刘巡官:云别青山马踏尘，负才难觅作闲人。莫言馆驿无公事，诗酒能消一半春。
过喷玉泉:平生半为山淹留，马上欲去还回头。两京尘路一双鬓，不见玉泉千万秋。
汉阴庭树:掘沟引水浇蔬圃，插竹为篱护药苗。杨柳如丝风易乱，梅花似雪日难消。
宿长水主人:白云溪北丛岩东，树石夜与潺湲通。行人一宿翠微月，二十五弦声满风。
江陵府初试澄心如水:丹心何所喻，唯水并清虚。莫测千寻底，难知一勺初。内明非有物，上善本无鱼。澹泊随高下，波澜逐卷舒。养蒙方浩浩，出险每徐徐。若灌情田里，常流尽不如。
风不鸣条:习习和风至，过条不自鸣。暗通青律起，远傍白蘋生。拂树花仍落，经林鸟自惊。几牵萝蔓动，潜惹柳丝轻。入谷迷松响，开窗失竹声。薰弦方在御，万国仰皇情。
御沟水:万壑朝溟海，萦回岁月多。无如此沟水，咫尺奉天波。
谪后再书一绝:崆峒道士误烧丹，赤鼠黄牙几许难。坠堕阎浮南斗下，不知何事犯星官。
谪连州书春牛榜子:阳和未解逐民忧，雪满群山对白头。不得职田饥欲死，儿侬何事打春牛。
嘲小儿:贪生只爱眼前珍，不觉风光度岁频。昨日见来骑竹马，今朝早是有年人。
木笔花:软如新竹管初齐，粉腻红轻样可携。谁与诗人偎槛看，好于笺墨并分题。
句:蟾蜍醉里破，蛱蝶梦中残。山险不曾离马后，酒醒长见在床前。
杜司空席上赋:红灯初上月轮高，照见堂前万朵桃。觱栗调清银象管，琵琶声亮紫檀槽。能歌姹女颜如玉，解引萧郎眼似刀。争奈夜深抛耍令，舞来挼去使人劳。
句:翠盖不西来，池上天池歇。冉冉池上烟。盈盈池上柳。生贵非道傍，不断行人手。
风不鸣条:寂寂曙风生，迟迟散野轻。露华摇有滴，林叶袅无声。暗剪丛芳发，空传谷鸟鸣。悠扬韶景静，澹荡霁烟横。远水波澜息，荒郊草树荣。吾君垂至化，万类共澄清。
题终南山隐者居:开门绝壑旁，蹑藓过花梁。路入峰峦影，风来芝朮香。夜吟明雪牖，春梦闭云房。尽室更何有，一琴兼一觞。
寄赠许璋少府:若说君高道，何人更得如。公庭唯树石，生计是琴书。诗句峭无敌，文才清有余。不知尺水内，争滞北溟鱼。
感怀陈情:恩重空感激，何门誓杀身。谬曾分玉石，竟自困风尘。阴谷非因暖，幽丛岂望春。升沉在言下，应念异他人。
旱鱼词上苗相公:似龙鳞已足，唯是欠登门。日里腮犹湿，泥中目未昏。乞锄防蚁穴，望水泻金盆。他日能为雨，公田报此恩。
野寺寓居即事二首:南山色当户，初日半檐时。鹤去卧看远，僧来嫌起迟。窗明云影断，庭晓树阴移。何处题新句，连溪密叶垂。古寺更何有，当庭唯折幢。伴僧青藓榻，对雨白云窗。暝色生前岭，离魂隔远江。沙洲半藜草，飞鹭白双双。
及第后上主司王起:三年竭力向春闱，塞断浮华众路岐。盛选栋梁非昔日，平均雨露及明时。登龙旧美无邪径，折桂新荣尽直枝。莫道只陪金马贵，相期更在凤凰池。
风不鸣条:吾君理化清，上瑞报时平。晓吹何曾歇，柔条自不鸣。花香知暗度，柳动觉潜生。只见低垂影，那闻击触声。大王初溥畅，少女正轻盈。幸遇无私力，幽芳愿发荣。
寄石桥僧:逢师入山日，道在石桥边。别后何人见，秋来几处禅。溪中云隔寺，夜半雪添泉。生有天台约，知无却出缘。
古观:置观碑已折，看松年不分。洞中谁识药，门外日添坟。放去龟随水，呼来鹿怕薰。坛边见灰火，几烧祭星文。
山友赠藓花冠:尘污出华发，惭君青藓冠。此身闲未得，终日戴应难。好就松阴挂，宜当枕石看。会须寻道士，簪去绕霜坛。
晚春花:阴洞日光薄，花开不及时。当春无半树，经烧足空枝。疏与香风会，细将泉影移。此中人到少，开尽几人知。
送华阴隐者:往往到城市，得非征药钱。世人空识面，弟子莫知年。自说能医死，相期更学仙。近来移住处，毛女旧峰前。
留别张水部籍:省中重拜别，兼领寄人书。已念此行远，不应相问疏。子城西并宅，御水北同渠。要取春前到，乘闲候起居。
小古镜:字已无人识，唯应记铸年。见来深似水，携去重于钱。鸾翅巢空月，菱花遍小天。宫中照黄帝，曾得化为仙。
鲤鱼:似龙鳞又足，只是欠登门。月里腮犹湿，泥中目未昏。乞锄防蚁穴，望水写金盆。他日能为雨，公田报此恩。
赠金州姚合使君:为郎名更重，领郡是蹉跎。官壁题诗尽，衙庭看鹤多。城池连草堑，篱落带椒坡。未觉旗幡贵，闲行触处过。
寄卢式:到处久南望，未知何日回。寄书频到海，得梦忽闻雷。岭日当秋暗，蛮花近腊开。白身居瘴疠，谁不惜君才。
咸阳别李处士:古道自迢迢，咸阳离别桥。越人闻水处，秦树带霜朝。驻马言难尽，分程望易遥。秋前未相见，此意转萧条。
华顶道者:仙人掌中住，生有上天期。已废烧丹处，犹多种杏时。养龙于浅水，寄鹤在高枝。得道复无事，相逢尽日棋。
和李用夫栽小松:移来未换叶，已胜在空山。静对心标直，遥吟境助闲。影侵残雪际，声透小窗间。即耸凌空干，翛翛岂易攀。
哭南流人:遥见南来使，江头哭问君。临终时有雪，旅葬处无云。官库空收剑，蛮僧共起坟。知名人尚少，谁为录遗文。
舜城怀古:禅禹逊尧聪，巍巍盛此中。四隅咸启圣，万古赖成功。道德去弥远，山河势不穷。停车一再拜，帝业即今同。
杭州江亭留题登眺:处处日驰销，凭轩夕似朝。渔翁闲鼓棹，沙鸟戏迎潮。树间津亭密，城连坞寺遥。因谁报隐者，向此得耕樵。
姚氏池亭:池馆饶嘉致，幽人惬所闲。筱风能动浪，岸树不遮山。啸槛鱼惊后，眠窗鹤语间。何须说庐阜，深处更跻攀。
送友人之江南:东南路苦辛，去路见无因。万里此相送，故交谁更亲。日浮汀草绿，烟霁海山春。握手无别赠，为予书札频。
浊水求珠:灵魄自沉浮，从来任浊流。愿从深处得，不向暗中投。圆月时堪惜，沧波路可求。沙寻龙窟远，泥访蚌津幽。是宝终知贵，唯恩且用酬。如能在公掌，的不负明眸。
旧宫人:自出先皇玉殿中，衣裳不更染深红。宫钗折尽垂空鬓，内扇穿多减半风。桃熟亦曾君手赐，酒阑犹候妾歌终。如今还向城边住，御水东流意不通。
送宫人入道:愿随仙女董双成，王母前头作伴行。初戴玉冠多误拜，欲辞金殿别称名。将敲碧落新斋磬，却进昭阳旧赐筝。旦暮焚香绕坛上，步虚犹作按歌声。
题永忻寺影堂:不遇修寺日，无钱入影堂。故来空礼拜，临去重添香。僧得名难近，灯传火已长。发心依止后，借住有邻房。
句:佳人背江坐，眉际列烟树。马蹄没青莎，船迹成空波。春风吹两意，何意更相值。更望会稽何处是，沙连竹箭白鹇群。
过野叟居:野人闲种树，树老野人前。居止白云内，渔樵沧海边。呼儿采山药，放犊饮溪泉。自著养生论，无烦忧暮年。
寄终南真空禅师:闲想白云外，了然清净僧。松门山半寺，夜雨佛前灯。此境可长住，浮生自不能。一从林下别，瀑布几成冰。
送狄参军赴杭州:新官非次受，圣主宠前勋。关雪发车晚，风涛挂席闻。海门山叠翠，湖岸郡藏云。执简从公后，髯参岂胜君。
远水:荡漾空沙际，虚明入远天。秋光照不极，鸟影去无边。势引长云断，波轻片雪连。汀洲杳难到，万古覆苍烟。
巴江夜猿:日饮巴江水，还啼巴岸边。秋声巫峡断，夜影楚云连。露滴青枫树，山空明月天。谁知泊船者，听此不能眠。
旅次夏州:嘶马发相续，行次夏王台。锁郡云阴暮，鸣笳烧色来。霜繁边上宿，鬓改碛中回。怅望胡沙晓，惊蓬朔吹催。
同庄秀才宿镇星观:的的星河落，沾苔复洒松。湿光微泛草，石翠澹摇峰。野观云和月，秋城漏间钟。知君亲此境，九陌少相逢。
寄西岳白石僧:挂锡中峰上，经行踏石梯。云房出定后，岳月在池西。峭壁残霞照，欹松积雪齐。年年著山屐，曾得到招提。
怀故山寄贾岛:心偶羡明代，学诗观国风。自从来阙下，未胜在山中。丹桂日应老，白云居久空。谁能谢时去，聊与此生同。
邯郸驿楼作:芜没丛台久，清漳废御沟。蝉鸣河外树，人在驿西楼。云烧天中赤，山当日落秋。近郊经战后，处处骨成丘。
府试观开元皇帝东封图:俨若翠华举，登封图乍开。冕旒明主立，冠剑侍臣陪。迹类飞仙去，光同拜日来。粉痕疑检玉，黛色讶生苔。挂壁云将起，陵风仗若回。何年复东幸，鲁叟望悠哉。
酬李景章先辈:平生诗句忝多同，不得陪君奉至公。金镝自宜先中鹄，铅刀甘且学雕虫。莺啼细柳临关路，燕接飞花绕汉宫。九陌芳菲人竞赏，此时心在别离中。
雪中送青州薛评事:腊景不可犯，从戎难自由。怜君急王事，走马赴边州。岳雪明日观，海云冒营丘。惭无斗酒泻，敢望御重裘。
集宿姚侍御宅怀永乐宰殷侍御:石田虞芮接，种树白云阴。穴闭神踪古，河流禹凿深。樵人应满郭，仙鸟几巢林。此会偏相语，曾供雪夜吟。
易水怀古:荆卿西去不复返，易水东流无尽期。落日萧条蓟城北，黄沙白草任风吹。
出塞词:金带连环束战袍，马头冲雪度临洮。卷旗夜劫单于帐，乱斫胡儿缺宝刀。
黄神谷纪事:霹雳振秋岳，折松横洞门。云龙忽变化，但觉玉潭昏。
赠道者:深居白云穴，静注赤松经。往往龙潭上，焚香礼斗星。
送皇甫协律淮南从事:辟书丞相草，招作广陵行。隋柳疏淮岸，汀洲接海城。楚樯经雨泊，烟月隔潮生。谁与同尊俎，鸡鸾集虎营。
送宗密上人:门前九陌尘，石上定中身。近放辽天鹤，曾为南岳人。腊高松叶换，雪尽茗芽新。一自传香后，名山愿卜邻。
春日寻浐川王处士:碧草径微断，白云扉晚开。罢琴松韵发，鉴水月光来。宿鸟排花动，樵童浇竹回。与君同露坐，涧石拂青苔。
句:申胥任向秦庭哭，靳尚终贻楚国忧。
徐波渡:晓月千重树，春烟十里溪。过来还过去，此路不知迷。
乌江:中分岂是无遗策，百战空劳不逝骓。大业固非人事及，乌江亭长又何知。
新安故关:汉帝英雄重武材，崇山险处凿门开。如今更有将军否，移取潼关向北来。
兰昌宫:宫门两片掩埃尘，墙上无花草不春。谁见当时禁中事，阿娇解佩与何人。
句:天地有时饶一掷。江山无主任平分。
句:华表尚迷丁令鹤，竹坡犹认葛溪龙。
麦穗两岐:圣虑忧千亩，嘉苗荐两岐。如云方表盛，成穗忽标奇。瑞露纵横滴，祥风左右吹。讴歌连上苑，化日遍平陂。史册书堪重，丹青画更宜。愿依连理树，俱作万年枝。
禁直寄崔员外:银台楼北蕊珠宫，夐与人间路不同。在省五更春睡侣，早来分梦玉堂中。
禁直和人饮酒:卉醴陀花物外香，清浓标格胜椒浆。我来尚有钧天会，犹得金尊半日尝。
金銮坡上南望:玉晨钟韵上清虚，画戟祥烟拱帝居。极眼向南无限地，绿烟深处认中书。
马嵬坡:玄宗回马杨妃死，云雨虽亡日月新。终是圣明天子事，景阳宫井又何人。
句:圆明青饣迅饭，光润碧霞浆。浴殿睛秋倘中谢，残英犹可醉琼杯。
国学试风化下:霁阙露穹崇，含生仰圣聪。英明高比日，声教下如风。静发宸居内，低来品物中。南薰歌自溥，北极响皆通。蘋末看无状，人间觉有功。因今委泥者，睹此忘途穷。
送冯温往河外:琴剑事行装，河关出北方。秦音尽河内，魏画自黎阳。野日村苗熟，秋霜馆叶黄。风沙问船处，应得立清漳。
送从兄之太原副使:少载琴书去，须知暂佐军。初程见西岳，尽室渡横汾。元日何州住，枯风宿馆闻。都门送行处，青紫骑纷纷。
赠隐者:自得高闲性，平生向北栖。月潭云影断，山叶雨声齐。庭树人书匝，栏花鸟坐低。相留永不忘，经宿话丹梯。
中秋夜寄李溟:满魄断埃氛，牵吟并舍闻。一年唯此夜，到晚愿无云。待赏从初出，看行过二分。严城亦已闭，悔不预期君。
赠隐者:门前虽有径，绝向世间行。薙草因逢药，移花便得莺。甘贫原是道，苦学不为名。莫怪苍髭晚，无机任世情。
春日闲居:权门多见薄，吾道岂终行。散地徒忧国，良时不在城。花繁春正王，茶美梦初惊。赖有兹文在，犹堪畅此生。
赠歌人:温燠坐相侵，罗襦一水沉。拜深知有意，令背不无心。近住应名玉，前生约姓阴。东山期已定，相许便抽簪。
寄唁张乔喻坦之:何事尽参差，惜哉吾子诗。日令销此道，天亦负明时。有路当重振，无门即不知。何当见尧日，相与啜浇漓。
早春书事:百蛮降伏委三秦，锦里风回岁已新。渠滥水泉花巷湿，日销冰雪柳营春。何年道胜苏群物，尽室天涯是旅人。焚却蜀书宜不读，武侯无可律余身。
献仆射相公:清如冰雪重如山，百辟严趋礼绝攀。强虏外闻应丧胆，平人相见尽开颜。朝廷有道青春好，门馆无私白日闲。致却垂衣更何事，几多诗句咏关关。
汉庙祈雨回阳春亭有怀:南荣轩槛接城闉，适罢祈农此访春。九九已从南至尽，芊芊初傍北篱新。池中水是前秋雨，陌上风惊自古尘。欲召罗敷倾一盏，乘闲言语不容人。
赠歌者:一字新声一颗珠，转喉疑是击珊瑚。听时坐部音中有，唱后樱花叶里无。汉浦蔑闻虚解佩，临邛焉用枉当垆。谁人得向青楼宿，便是仙郎不是夫。
赠苗端公二首:繁总近何如，君才必有余。身欢步兵酒，吏写鲁连书。坐默闻鼙吹，庭班见雪初。沉碑若果去，一为访邻居。至老不相疏，斯言不是虚。两心宜一体，同舍又邻居。晓角秋砧外，清云白月初。从军何有用，未造鲁连书。
题开元寺阁:一阁见一郡，乱流仍乱山。未能终日住，尤爱暂时闲。唱棹吴门去，啼林杜宇还。高僧不可羡，西景掩禅关。
凌云寺:像阁与山齐，何人致石梯。万烟生聚落，一崦露招提。斋月人来上，残阳鸽去栖。从边亦已极，烽火是沈黎。
石堂溪:三面接渔樵，前门向郡桥。岸沙崩橘树，山径入茶苗。夜拥军烟合，春浮妓舸邀。此心无与醉，花影莫相烧。
春日寓怀:幽拙未谋身，无端患不均。盗憎犹念物，花尽不知春。井邑常多弊，江山岂有神。犍为何处在，一拟吊埋轮。
平盖观:巨柏与山高，玄门静有猱。春风开野杏，落日照江涛。白璧心难说，青云世未遭。天涯望不极，谁识咏离骚。
三学山开照寺:尽室遍相将，中方上下方。夜深楠树远，春气陌林香。圣迹留岩险，灵灯出混茫。何因将慧剑，割爱事空王。
分山岭望灵宝峰:千寻万仞峰，灵宝号何从。盛立同吾道，贪程阻圣踪。岭奇应有药，壁峭尽无松。那得休于是，蹉跎亦卧龙。
咏夹径菊:夹径尽黄英，不通人并行。几曾相对绽，元自两行生。丛比高低等，香连左右并。畔摇风势断，中夹日华明。间隔蛩吟隔，交横蝶乱横。频应泛桑落，摘处近前楹。
行径:盘径入依依，旋惊幽鸟飞。寻多苔色古，踏碎箨声微。鞭节横妨户，枝梢动拂衣。前溪闻到处，应接钓鱼矶。
使院栽苇:戛戛复差差，一丛千万枝。格如僧住处，栽得吏闲时。笋自厅中出，根从府外移。从军无宿例，空想夜风吹。
答贾支使寄鹤:瑞羽奇姿踉跄形，称为仙驭过清冥。何年厚禄曾居卫，几世前身本姓丁。幸有远云兼远水，莫临华表望华亭。劳君赠我清歌侣，将去田园夜坐听。
陈州刺史寄鹤:临风高视耸奇形，渡海冲天想尽经。因得羽仪来合浦，便无魂梦去华亭。春飞见境乘桴切，夜唳闻时醉枕醒。南守欲知多少重，抚毛千万唤丁丁。
孔雀:偶有功名正俗才，灵禽何事降瑶台。天仙黼黻毛应是，宫后屏帏尾忽开。曾处嶂中真雾隐，每过庭下似春来。佳人为我和衫拍，遣作傞傞送一杯。
谢刘相寄天柱茶:两串春团敌夜光，名题天柱印维扬。偷嫌曼倩桃无味，捣觉嫦娥药不香。惜恐被分缘利市，尽应难觅为供堂。粗官寄与真抛却，赖有诗情合得尝。
赠源寂禅师:瓶钵镇随腰，怡然处寂寥。门禅从北祖，僧格似南朝。性近徒相许，缘多愧未销。何传能法慧，此岸要津桥。
长安道:汲汲复营营，东西连两京。关繻古若在，山岳累应成。各自有身事，不相知姓名。交驰兼众类，分散入重城。此去应无尽，万方人旋生。空余片言苦，来往觅刘桢。
泛觞池:通咽远华樽，泛觞名自君。净看筹见影，轻动酒生纹。细滴随杯落，来声就浦分。便应半酣后，清冷漱兼云。
荔枝诗:颗如松子色如樱，未识蹉跎欲半生。岁杪监州曾见树，时新入座久闻名。
望蜀亭:树簇烟迷蜀国深，岭头分界恋登临。前轩一望无他处，从此西川只在心。
过象耳山二首:一色青松几万栽，异香薰路带花开。山门欲别心潜愿，更到蜀中还到来。到处逢山便欲登，自疑身作住来僧。徒行至此三千里，不是有缘应不能。
圣灯:莽莽空中稍稍灯，坐看迷浊变清澄。须知火尽烟无益，一夜栏边说向僧。
过昌利观有怀:万仞云峰八石泉，李君仙后更谁仙。我来驻马人何问，老柏无多不种田。
蜀路:剑阁缘云拂斗魁，疾风生树过龙媒。前程憩罢知无益，但是驽蹄亦到来。
山下偶作:零雨沾山百草香，树梢高顶尽斜阳。横流巨石皆堪住，何事无僧有石房。
蒲中霁后晚望:河边霁色无人见，身带春风立岸头。浊水茫茫有何意，日斜还向古蒲州。
关中秋夕:簟湿秋庭岳在烟，露光明滑竹苍然。何人意绪还相似，鹤宿松枝月半天。
过骊山:丹雘苍苍簇背山，路尘应满旧帘间。玄宗不是偏行乐，只为当时四海闲。
铜雀台:魏帝当时铜雀台，黄花深映棘丛开。人生富贵须回首，此地岂无歌舞来。
寿安水馆:地接山林兼有石，天悬星月更无云。惊鸥上树满池水，瀺灂一声中夜闻。
和友人寄怀:从来行乐近来希，蘧瑗知言与我违。自是衰心不如旧，非关四十九年非。
春咏:春来还似去年时，手把花枝唱竹枝。狂瘦未曾餐有味，不缘中酒却缘诗。
赠解诗歌人:同有诗情自合亲，不须歌调更含嚬。朝天御史非韩寿，莫窃香来带累人。
加阶:二年中散似稽康，此日无功换宠光。唯有一般酬圣主，胜于东晋是文章。
野园:野园无鼓又无旗，鞍马传杯用柳枝。娇养翠娥无怕惧，插人头上任风吹。
老僧:清瘦形容八十余，匏悬篱落似村居。劝师莫羡人间有，幸是元无免破除。
僧窗:不悟时机滞有余，近来为事更乖疏。朱轮皂盖蹉跎尽，犹爱明窗好读书。
题于公花园:含桃庄主后园深，繁实初成静扫阴。若使明年花可待，应须恼破事花心。
登城:偶作闲身上古城，路人遥望不相惊。无端将吏逡巡至，又作都头一队行。
赠普恭禅师:一日迢迢每一餐，我心难伏我无难。南檐十月绳床暖，背卷真经向日看。
彭门偶题:淮王西舍固非夫，柳恽偏州未是都。直到春秋诸列国，拥旄才子也应无。
嘲赵璘:巡关每傍摴蒲局，望月还登乞巧楼。第一莫教娇太过，缘人衣带上人头。
闰三月:三年皆一闰，此闰胜常时。莫怪花开晚，都缘春尽迟。节分炎气近，律应蕙风移。梦得成胡蝶，芳菲幸不遗。
赠道者:五云深处有真仙，岁月催多却少年。入郭不知今世事，卖丹犹觅古时钱。闲寻白鹿眠瑶草，暗摘红桃去洞天。时向人间深夜坐，鬼神长在药囊边。
喷玉泉冥会诗八首。白衣叟途中吟二首:春草萋萋春水绿，野棠开尽飘香玉。绣岭宫前鹤发人，犹唱开元太平曲。厌世逃名者，谁能答姓名。曾闻王乐否，眷取路傍情。
题泐潭:泐潭形胜地，祖塔在云湄。浩劫有穷日，真风无坠时。岁华空自老，消息竟谁知。到此轻尘虑，功名自可遗。
赠黄蘖山僧希运:曾传达士心中印，额有圆珠七尺身。挂锡十年栖蜀水，浮杯今日渡漳滨。一千龙象随高步，万里香华结胜因。拟欲事师为弟子，不知将法付何人。
贺王仆射放榜:文场三化鲁儒生，三十余年振重名。曾忝木鸡夸羽翼，又陪金马入蓬瀛。虽欣月桂居先折，更羡春兰最后荣。欲到龙门看风雨，关防不许暂离营。
酬李常侍立秋日奉诏祭岳见寄:秋祠灵岳奉尊罍，风过深林古柏开。莲掌月高珪币列，金天雨露鬼神陪。质明三献虽终礼，祈寿千年别上杯。岂是琐才能祀事，洪农太守主张来。
寄华州周侍郎立秋日奉诏祭岳诗:关河豁静晓云开，承诏秋祠太守来。山霁莲花添翠黛，路阴桐叶少尘埃。朱轓入庙威仪肃，玉佩升坛步武回。往岁今朝几时事，谢君非重我非才。
赠副戎:翱翔曾在玉京天，堕落江南路几千。从事不须轻县宰，满身犹带御炉烟。
命妓盛小丛歌饯崔侍御还阙:绣衣奔命去情多，南国佳人敛翠娥。曾向教坊听国乐，为君重唱盛丛歌。
前望江麹令颂德:政绩虽殊道且同，无辞买石纪前功。谁论重德光青史，过里犹歌卧辙风。
责汉水辞:汉之广兮，风波四起。虽有风波，不如蹄涔之水。蹄涔之水，不为下国而倾天子。汉之深兮，其堤莫量。虽云莫量，不如行潦之汪。行潦之汪，不为下国而溺天王。汉之美者曰鲂。吾虽饥不食其鲂，恐污吾之饥肠。
大堤曲:酒旗相望大堤头，堤下连樯堤上楼。日暮行人争渡急，桨声幽轧满中流。
对酒:云翁耕扶桑，种黍养日乌。手挼六十花甲子，循环落落如弄珠。长绳系日未是愚，有翁临镜捋白须。饥魂吊骨吟古书，冯唐八十无高车。人生如云在须臾，何乃自苦八尺躯，裂衣换酒且为娱，劝君朝饮一瓢，夜饮一壶。杞天崩，雷腾腾，桀非尧是何足凭。桐君桂父岂胜我，醉里白龙多上升。菖蒲花开鱼尾定，金丹始可延君命。
句:虾蟆欲吃月，保护常教圆。心明外不察，月向怀中圆。罗帏若不卷，谁道中无人。魁形下方天顶亚，二十四寸窗中月。
和绵州于中丞登越王楼作:珍重巴西守，殷勤寄远情。剑峰当户碧，诗韵满楼清。日照涪川阔，烟笼雪峤明。徵黄看即及，莫叹滞江城。
秋日登越王楼献于中丞:越王曾牧剑南州，因向城隅建此楼。横玉远开千峤雪，暗雷下听一江流。画檐先弄朝阳色，朱槛低临众木秋。徒学仲宣聊四望，且将词赋好依刘。
咏马:曾经伯乐识长鸣，不似龙行不敢行。金埒未登嘶若是，盐车犹驾瘦何惊。难逢王济知音癖，欲就燕昭买骏名。早晚飞黄引同皂，碧云天上作鸾鸣。
牡丹:桃时杏日不争浓，叶帐阴成始放红。晓艳远分金掌露，暮香深惹玉堂风。名移兰杜千年后，贵擅笙歌百醉中。如梦如仙忽零落，暮霞何处绿屏空。
杨柳枝:梁苑隋堤事已空，万条犹舞旧春风。那堪更想千年后，谁见杨花入汉宫。
杨柳枝词:枝斗纤腰叶斗眉，春来无处不如丝。霸陵原上多离别，少有长条拂地垂。
松:雪霜知劲质，今古占嘉名。断砌盘根远，疏林偃盖清。鹤栖何代色，僧老四时声。郁郁心弥久，烟高万井生。
句:我本南山凤，岂同凡鸟群。
梅:高树临溪艳，低枝隔竹繁。何须是桃李，然后欲忘言。拟折魂先断，须看眼更昏。谁知南陌草，却解望王孙。
题僧壁:一竹横檐挂净巾，灶无烟火地无尘。剃头未必知心法，要且闲于名利人。
赠商山僧:商岭东西路欲分，两间茅屋一溪云。师言耳重知师意，人是人非不欲闻。
长乐驿谑李汤给事题名:渭水秦川拂眼明，希仁何事寡诗情。只应学得虞姬婿，书字才能记姓名。
赋得寿星见:玄象今何应，时和政亦平。祥为一人寿，色映九霄明。皎洁垂银汉，光芒近斗城。含规同月满，表瑞得天清。甘露盈条降，非烟向日生。无如此嘉祉，率土荷秋成。
有酒失于虔州陆郎中肱，以诗谢之:醉时颠蹶醒时羞，麹糵推人不自由。叵耐一双穷相眼，不堪花卉在前头。
暮春对花:病香无力被风欺，多在青苔少在枝。马上行人莫回首，断君肠是欲残时。
升仙操:嬴女去秦宫，琼笙飞碧空。凤台闭烟雾，鸾吹飘天风。复闻周太子，亦遇浮丘公。丛簧发天弄，轻举紫霞中。浊世不久驻，清都路何穷。一去霄汉上，世人那得逢。
新荷:田田八九叶，散点绿池初。嫩碧才平水，圆阴已蔽鱼。浮萍遮不合，弱荇绕犹疏。增在春波底，芳心卷未舒。
石潴:古岸陶为器，高林尽一焚。焰红湘浦口，烟浊洞庭云。迥野煤飞乱，遥空爆响闻。地形穿凿势，恐到祝融坟。
湖阔:楚色笼青草，秋风洗洞庭。夕霏生水寺，初月尽云汀。棹响来空阔，渔歌发杳冥。欲浮阑下艇，一到斗牛星。
昼寐:筠桂晚萧疏，任人嘲宰予。鸟惊林下梦，风展枕前书。正作庄生蝶，谁知惠子鱼。人间无乐事，直拟到华胥。
吾道:吾道成微哂，时情付绝言。凤兮衰已尽，犬也吠何繁。轻重忧衡曲，妍媸虑镜昏。方忻耳目净，谁到翟公门。
杜门:且咏闲居赋，飞翔去未能。春风花屿酒，秋雨竹溪灯。世路变陵谷，时情验友朋。达生书一卷，名利付春冰。
赠花:酒为看花酝，花须趁酒红。莫令芳树晚，使我绿尊空。金谷园无主，桃源路不通。纵非乘露折，长短尽随风。
赠元绂:相逢在总角，与子即同心。隐石那知玉，披沙始遇金。兰秋香不死，松晚翠方深。各保芳坚性，宁忧霜霰侵。
中秋越台看月:海雨洗尘埃，月从空碧来。水光笼草树，练影挂楼台。皓曜迷鲸目，晶荧失蚌胎。宵分凭槛望，应合见蓬莱。
法性寺六祖戒坛:初地无阶级，余基数尺低。天香开茉莉，梵树落菩提。惊俗生真性，青莲出淤泥。何人得心法，衣钵在曹溪。
东湖二首:晚景微雨歇，逍遥湖上亭。波闲鱼弄饵，树静鸟遗翎。性野难依俗，诗玄自入冥。何繇遂潇洒，高枕对云汀。雨气消残暑，苍苍月欲升。林间风卷簟，栏下水摇灯。迥野垂银镜，层峦挂玉绳。重期浮小楫，来摘半湖菱。
七月十五夜看月:朦胧南溟月，汹涌出云涛。下射长鲸眼，遥分玉兔毫。势来星斗动，路越青冥高。竟夕瞻光彩，昂头把白醪。
自遣:翻覆升沉百岁中，前途一半已成空。浮生暂寄梦中梦，世事如闻风里风。修竹万竿资阒寂，古书千卷要穷通。一壶浊酒暄和景，谁会陶然失马翁。
石门韦明府为致东阳潭石鲫鲙:锦鳞衔饵出清涟，暖日江亭动鲙筵。叠雪乱飞消箸底，散丝繁洒拂刀前。太湖浪说朱衣鲋，汉浦休夸缩项鳊。隽味品流知第一，更劳霜橘助芳鲜。
寄长沙许侍御:三年文会许追随，和遍南朝杂体诗。未把彩毫还郭璞，乞留残锦与丘迟。竹斋琴酒欢成梦，水寺烟霞赏对谁。今日秋风满湘浦，只应搔首咏琼枝。
浔阳观水:朝宗汉水接阳台，唅呀填坑吼作雷。莫见九江平稳去，还从三峡嶮巇来，南经梦泽宽浮日，西出岷山劣泛杯。直至沧溟涵贮尽，深沉不动浸昭回。
桂州经佳人故居:桂水依旧绿，佳人本不还。只应随暮雨，飞入九疑山。
莲叶:根是泥中玉，心承露下珠。在君塘下种，埋没任春浦。
嘲卖药翁:劚尽春山土，辛勤卖药翁。莫抛破笠子，留作败天公。
池塘晚景:风荷珠露倾，惊起睡
役从叔:可惜出群蹄，毛焦久卧泥。孙阳如不顾，骐骥向谁嘶。
恼自澄:常闻天女会，玉指散天花。莫遣春风里，红芳点袈裟。
读贾谊传:卑湿长沙地，空抛出世才。已齐生死理，鵩鸟莫为灾。
寄人:寄语双莲子，须知用意深。莫嫌一点苦，便拟弃莲心。
野鸭:鸂鶒借毛衣，喧呼鹰隼稀。云披菱藻地，任汝作群飞。
闻湘南从叔朝觐:长沙地窄却回时，舟楫駸駸向凤池。为报湘川神女道，莫教云雨湿旌旗。
赠魏三十七:名珪字玉净无瑕，美誉芳声有数车。莫放焰光高二丈，来年烧杀杏园花。
长沙元门寺张璪员外壁画:片石长松倚素楹，翛然云壑见高情。世人只爱凡花鸟，无处不知梁广名。
移松竹:龙髯凤尾乱飕飕，带雾停风一亩秋。待取满庭苍翠合，酒尊书案闭门休。
北亭:斜雨飞丝织晓空，疏帘半卷野亭风。荷花向尽秋光晚，零落残红绿沼中。
江南:鳞鳞别浦起微波，泛泛轻舟桃叶歌。斜雪北风何处宿，江南一路酒旗多。
答友人寄新茗:满火芳香碾麹尘，吴瓯湘水绿花新。愧君千里分滋味，寄与春风酒渴人。
钓鱼:七尺青竿一丈丝，菰浦叶里逐风吹。几回举手抛芳饵，惊起沙滩水鸭儿。
赠人:曾留宋玉旧衣裳，惹得巫山梦里香。云雨无情难管领，任他别嫁楚襄王。
题金山寺石堂:白波四面照楼台，日夜潮声绕寺回。千叶红莲高会处，几曾龙女献珠来。
宿巫山庙二首:寂寞高堂别楚君，玉人天上逐行云。停舟十二峰峦下，幽佩仙香半夜闻。庙闭春山晓月光，波声回合树苍苍。自从一别襄王梦，云雨空飞巫峡长。
题樱桃:春初携酒此花间，几度临风倒玉山。今日叶深黄满树，再来惆怅不能攀。
书院二小松:一双幽色出凡尘，数粒秋烟二尺鳞。从此静窗闻细韵，琴声长伴读书人。
劝人庐山读书:怜君少隽利如锋，气爽神清刻骨聪。片玉若磨唯转莹，莫辞云水入庐峰。
晓宴:金波西倾银汉落，绿树含烟倚朱阁。晓华胧日忽闻调笙，一点残灯隔罗幕。
题龙潭西斋:寂寞幽斋暝烟起，满径西风落松子。远公一去兜率宫，唯有面前虎溪水。
中秋寄南海梁侍御:海静天高景气殊，鲸睛失彩蚌潜珠。不知今夜越台上，望见瀛洲方丈无。
北岳庙:天地有五岳，恒岳居其北。岩峦叠万重，诡怪浩难测。人来不敢入，祠宇白日黑。有时起霖雨，一洒天地德。神兮安在哉，永康我王国。
朝饥:市中有樵山，此舍朝无烟。井底有甘泉，釜中乃空然。我要见白日，雪来塞青天。坐闻西床琴，冻折两三弦。饥莫诣他门，古人有拙言。
口号:中夜忽自起，汲此百尺泉。林木含白露，星斗在青天。
斋中:眈静非谬为，本性实疏索。斋中一就枕，不觉白日落。低扉碍轩辔，寡德谢接诺。丛菊在墙阴，秋穷未开萼。所餐类病马，动影似移岳。欲驻迫逃衰，岂殊辞绠缚。已见饱时雨，应丰蔬与药。
辩士:辩士多毁訾，不闻谈己非。猛虎恣杀暴，未尝啮妻儿。此理天所感，所感当问谁。求食饲雏禽，吐出美言词。善哉君子人，扬光掩瑕玼。
不欺:上不欺星辰，下不欺鬼神。知心两如此，然后何所陈。食鱼味在鲜，食蓼味在辛。掘井须到流，结交须到头。此语诚不谬，敌君三万秋。
绝句:海底有明月，圆于天上轮。得之一寸光，可买千里春。
酬栖上人:夜久城馆闲，情幽出在山。新月有微辉，朗朗空庭间。处世虽识机，伊余多掩关。松姿度腊见，篱药知春还。静览冰雪词，厚为酬赠颜。东林有踯躅，脱屣期共攀。
和刘涵:京官始云满，野人依旧闲。闭扉一亩居，中有古风还。市井日已午，幽窗梦南山。乔木覆北斋，有鸟鸣其间。前日远岳僧，来时与开关。新题惊我瘦，窥镜见丑颜。陶情惜清澹，此意复谁攀。
咏韩氏二子:千岩一尺璧，八月十五夕。清露堕桂花，白鸟舞虚碧。
携新文诣张籍韩愈途中成:袖有新成诗，欲见张韩老。青竹未生翼，一步万里道。仰望青冥天，云雪压我脑。失却终南山，惆怅满怀抱。安得西北风，身愿变蓬草。地只闻此语，突出惊我倒。
延康吟:寄居延寿里，为与延康邻。不爱延康里，爱此里中人。人非十年故，人非九族亲。人有不朽语，得之烟山春。
戏赠友人:一日不作诗，心源如废井。笔砚为辘轳，吟咏作縻绠。朝来重汲引，依旧得清冷。书赠同怀人，词中多苦辛。
就峰公宿:河出鸟宿后，萤火白露中。上人坐不倚，共我论量空。残月华晻暧，远水响玲珑。尔时无了梦，兹宵方未穷。
对菊:九日不出门，十日见黄菊。灼灼尚繁英，美人无消息。
题岸上人郡内闲居:静向方寸求，不居山嶂幽。池开菡萏香，门闭莓苔秋。金玉重四句，秕糠轻九流。炉烟上乔木，钟磬下危楼。手种一株松，贞心与师俦。
雨后宿刘司马池上:蓝溪秋漱玉，此地涨清澄。芦苇声兼雨，芰荷香绕灯。岸头秦古道，亭面汉荒陵。静想泉根本，幽崖落几层。
送田卓入华山:幽深足暮蝉，惊觉石床眠。瀑布五千仞，草堂瀑布边。坛松涓滴露，岳月泬寥天。鹤过君须看，上头应有仙。
南池:萧条微雨绝，荒岸抱清源。入舫山侵塞，分泉稻接村。秋声依树色，月影在蒲根。淹泊方难遂，他宵关梦魂。
过唐校书书斋:池满风吹竹，时时得爽神。声齐雏鸟语，画卷老僧真。月出行几步，花开到四邻。江湖心自切，未可挂头巾。
题李凝幽居:闲居少邻并，草径入荒园。鸟宿池边树，僧敲月下门。过桥分野色，移石动云根。暂去还来此，幽期不负言。
赠无怀禅师:身从劫劫修，果以此生周。禅定石床暖，月移山树秋。捧盂观宿饭，敲磬过清流。不掩玄关路，教人问白头。
送雍陶入蜀:江山事若谙，那肯滞云南。草色分危磴，杉阴近古潭。日斜褒谷鸟，夏浅巂州蚕。吾自疑双鬓，相逢更不堪。
题张博士新居:青枫何不种，林在洞庭村。应为三湘远，难移万里根。斗牛初过伏，菡萏欲香门。旧即湖山隐，新庐葺此原。
送朱兵曹回越:星彩练中见，澄江岂有泥。潮生垂钓罢，楚尽去樯西。碛鸟辞沙至，山鼯隔水啼。会稽半侵海，涛白禹祠溪。
让纠曹上乐使君:战战复兢兢，犹如履薄冰。虽然叨一掾，还似说三乘。瓶汲南溪水，书来北岳僧。戆愚兼抱疾，权纪不相应。
送谭远上人:下视白云时，山房盖树皮。垂枝松落子，侧顶鹤听棋。清净从沙劫，中终未日欹。金光明本行，同侍出峨嵋。
寄山友长孙栖峤:此时气萧飒，琴院可应关。鹤似君无事，风吹雨遍山。松生青石上，泉落白云间。有径连高顶，心期相与还。
赠弘泉上人:洗足下蓝岭，古师精进同。心知溪卉长，居此玉林空。西殿宵灯磬，东林曙雨风。旧峰邻太白，石座雨苔濛。
送殷侍御赴同州:冯翊蒲西郡，沙冈拥地形。中条全离岳，清渭半和泾。夜暮眠明月，秋深至洞庭。犹来交辟士，事别偃林扃。
病蝉:病蝉飞不得，向我掌中行。拆翼犹能薄，酸吟尚极清。露华凝在腹，尘点误侵睛。黄雀并鸢鸟，俱怀害尔情。
积雪:昔属时霖滞，今逢腊雪多。南猜飘桂渚，北讶雨交河。尽灭平芜色，弥重古木柯。空中离白气，岛外下沧波。隐者迷樵道，朝人冷玉珂。夕繁仍昼密，漏间复钟和。想积高嵩顶，新秋皎月过。
过杨道士居:先生修道处，茆屋远嚣氛。叩齿坐明月，支颐望白云。精神含药色，衣服带霞纹。无话瀛洲路，多年别少君。
赠僧:乱山秋木穴，里有灵蛇藏。铁锡挂临海，石楼闻异香。出尘头未白，入定衲凝霜。莫话五湖事，令人心欲狂。
和孟逸人林下道情:四气相陶铸，中庸道岂销。夏云生此日，春色尽今朝。陋巷贫无闷，毗耶疾未调。已栽天末柏，合抱岂非遥。
寄朱锡珪:远泊与谁同，来从古木中。长江人钓月，旷野火烧风。梦泽吞楚大，闽山厄海丛。此时樯底水，涛起屈原通。
寄华山僧:遥知白石室，松柏隐朦胧。月落看心次，云生闭目中。五更钟隔岳，万尺水悬空。苔藓嵌岩所，依稀有径通。
长孙霞李溟自紫阁白阁二峰见访:寂寞吾庐贫，同来二阁人。所论唯野事，招作住云邻。古寺期秋宿，平林散早春。漱流今已矣，巢许岂尧臣。
寄刘侍御:衣多苔藓痕，犹拟更趋门。自夏虽无病，经秋不过原。积泉留岱鸟，叠岫隔巴猿。琴月西斋集，如今岂复言。
送穆少府知眉州:剑门倚青汉，君昔未曾过。日暮行人少，山深异鸟多。猿啼和峡雨，栈尽到江波。一路白云里，飞泉洒薜萝。
送李校书赴吉期:筮算重重吉，良期讵可迁。不同牛女夜，是配凤凰年。佩玉春风里，题章蜡烛前。诗书与箴训，夫哲又妻贤。
哭宗密禅师:鸟道雪岑巅，师亡谁去禅。几尘增灭后，树色改生前。层塔当松吹，残踪傍野泉。唯嗟听经虎，时到坏庵边。
题竹谷上人院:禅庭高鸟道，回望极川原。樵径连峰顶，石泉通竹根。木深犹积雪，山浅未闻猿。欲别尘中苦，愿师贻一言。
内道场僧弘绍:麟德燃香请，长安春几回。夜闲同像寂，昼定为吾开。讲罢松根老，经浮海水来。六年双足履，只步院中苔。
蒋亭和蔡湘州:蒋宅为亭榭，蔡城东郭门。潭连秦相井，松老汉朝根。已积苍苔遍，何曾旧径存。高斋无事后，时复一携尊。
昆明池泛舟:一枝青竹榜，泛泛绿萍里。不见钓鱼人，渐入秋塘水。
送僧:大内曾持论，天南化俗行。旧房山雪在，春草岳阳生。晓了莲经义，堪任宝盖迎。王侯皆护法，何寺讲钟鸣。
阮籍啸台:如闻长啸春风里，荆棘丛边访旧踪。地接苏门山近远，荒台突兀抵高峰。
寄无得头陀:夏腊今应三十余，不离树下冢间居。貌堪良匠抽毫写，行称高僧续传书。落涧水声来远远，当空月色自如如。白衣只在青门里，心每相亲迹且疏。
崔卿池上双白鹭:鹭雏相逐出深笼，顶各有丝茎数同。洒石多霜移足冷，隔城远树挂巢空。其如尽在滩声外，何似双飞浦色中。见此池潭卿自凿，清泠太液底潜通。
赠牛山人:二十年中饵茯苓，致书半是老君经。东都旧住商人宅，南国新修道士亭。凿石养峰休买蜜，坐山秤药不争星。古来隐者多能卜，欲就先生问丙丁。
赠圆上人:诵经千纸得为僧，麈尾持行不拂蝇。古塔月高闻咒水，新坛日午见烧灯。一双童子浇红药，百八真珠贯彩绳。且说近来心里事，仇雠相对似亲朋。
夜坐:蟋蟀渐多秋不浅，蟾蜍已没夜应深。三更两鬓几枝雪，一念双峰四祖心。
送别:门外便伸千里别，无车不得到河梁。高楼直上百余尺，今日为君南望长。
夏夜上谷宿开元寺:诗成一夜月中题，便卧松风到曙鸡。带月时闻山鸟语，郡城知近武陵溪。
友人婚杨氏催妆:不知今夕是何夕，催促阳台近镜台。谁道芙蓉水中种，青铜镜里一枝开。
题韦云叟草堂:新起此堂开北窗，当窗山隔一重江。白茅草苫重重密，爱此秋天夜雨淙。
和韩吏部泛南溪:溪里晚从池岸出，石泉秋急夜深闻。木兰船共山人上，月映渡头零落云。
方镜:背如刀截机头锦，面似升量涧底泉。铜雀台南秋日后，照来照去已三年。
赠丘先生:常言吃药全胜饭，华岳松边采茯神。不遣髭须一茎白，拟为白日上升人。
贺庞少尹除太常少卿:太白山前终日见，十旬假满拟秋寻。中峰绝顶非无路，北阙除书阻入林。朝谒此时闲野屐，宿斋何处止鸣砧。省中石镫陪随步，唯赏烟霞不厌深。
病鹘吟:俊鸟还投高处栖，腾身戛戛下云梯。有时透雾凌空去，无事随风入草迷。迅疾月边捎玉兔，迟回日里拂金鸡。不缘毛羽遭零落，焉肯雄心向尔低。
投庞少尹:闭户息机搔白首，中庭一树有清阴。年年不改风尘趣，日日转多泉石心。病起望山台上立，觉来听雨烛前吟。庞公相识元和岁，眷分依依直至今。
题青龙寺:碣石山人一轴诗，终南山北数人知。拟看青龙寺里月，待无一点夜云时。
赠李文通:营当万胜冈头下，誓立千年不朽功。天子手擎新钺斧，谏官请赠李文通。
三月晦日赠刘评事:三月正当三十日，风光别我苦吟身。共君今夜不须睡，未到晓钟犹是春。
送张道者:新岁抱琴何处去，洛阳三十六峰西。生来未识山人面，不得一听乌夜啼。
题鱼尊师院:老子堂前花万树，先生曾见几回春。夜煎白石平明吃，不拟教人哭此身。
杨秘书新居:城角新居邻静寺，时从新阁上经楼。南山泉入宫中去，先向诗人门外流。
哭孟东野:兰无香气鹤无声，哭尽秋天月不明。自从东野先生死，侧近云山得散行。
盐池院观鹿:条峰五老势相连，此鹿来从若个边。别有野麋人不见，一生长饮白云泉。
老将:胆壮乱须白，金疮蠹百骸。旌旗犹入梦，歌舞不开怀。燕雀来鹰架，尘埃满箭靫。自夸勋业重，开府是官阶。
早行:早起赴前程，邻鸡尚未鸣。主人灯下别，羸马暗中行。蹋石新霜滑，穿林宿鸟惊。远山钟动后，曙色渐分明。
上杜驸马:玉山突兀压乾坤，出得朱门入戟门。妻是九重天子女，身为一品令公孙。鸳鸯殿里参皇后，龙凤堂前贺至尊。今日澧阳非久驻，伫为霖雨拜新恩。
莲峰歌:锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松剌梳空石差齿，烟香风软人参蕊。阳崖一梦伴云根，仙菌灵芝梦魂里。
送友人之南陵:莫叹徒劳向宦途，不群气岸有谁如。南陵暂掌仇香印，北阙终行贾谊书。好趁江山寻胜境，莫辞韦杜别幽居。少年跃马同心使，免得诗中道跨驴。
织锦词:丁东细漏侵琼瑟，影转高梧月初出。簇簌金梭万缕红，鸳鸯艳锦初成匹。锦中百结皆同心，蕊乱云盘相间深。此意欲传传不得，玫瑰作柱朱弦琴。为君裁破合欢被，星斗迢迢共千里。象尺熏炉未觉秋，碧池已有新莲子。
嘲春风:春风何处好，别殿饶芳草。苒袅转鸾旗，萎蕤吹雉葆。扬芳历九门，澹荡入兰荪。争奈白团扇，时时偷主恩。
湘宫人歌:池塘芳草湿，夜半东风起。生绿画罗屏，金壶贮春水。黄粉楚宫人，芳花玉刻鳞。娟娟照棋烛，不语两含嚬。
黄昙子歌:参差绿蒲短，摇艳云塘满。红潋荡融融，莺翁鸂鶒暖。萋芊小成路，马上修蛾懒。罗衫袅回风，点粉金鹂卵。
照影曲:景阳妆罢琼窗暖，欲照澄明香步懒。桥上衣多抱彩云，金鳞不动春塘满。黄印额山轻为尘，翠鳞红稚俱含嚬。桃花百媚如欲语，曾为无双今两身。
春洲曲:韶光染色如蛾翠，绿湿红鲜水容媚。苏小慵多兰渚闲，融融浦日
台城晓朝曲:司马门前火千炬，阑干星斗天将曙。朱网龛鬖丞相车，晓随叠鼓朝天去。博山镜树香艹丰茸，袅袅浮航金画龙。大江敛势避辰极，两阙深严烟翠浓。
阳春曲:云母空窗晓烟薄，香昏龙气凝晖阁。霏霏雾雨杏花天，帘外春威著罗幕。曲阑伏槛金麒麟，沙苑芳郊连翠茵。厩马何能啮芳草，路人不敢随流尘。
东峰歌:锦砾潺湲玉溪水，晓来微雨藤花紫。冉冉山鸡红尾长，一声樵斧惊飞起。松刺梳空石差齿，烟香风软人参蕊。阳崖一梦伴云根，仙菌灵芝梦魂里。
经西坞偶题:摇摇弱柳黄鹂啼，芳草无情人自迷。日影明灭金色鲤，杏花唼喋青头鸡。微红奈蒂惹峰粉，洁白芹芽穿燕泥。借问含嚬向何事，昔年曾到武陵溪。
金虎台:碧草连金虎，青苔蔽石麟。皓齿芳尘起，纤腰玉树春。倚瑟红铅湿，分香翠黛嚬。谁言奉陵寝，相顾复沾巾。
陈宫词:鸡鸣人草草，香辇出宫花。妓语细腰转，马嘶金面斜。早莺随彩仗，惊雉避凝笳。淅沥湘风外，红轮映曙霞。
秘书刘尚书挽歌词二首:王笔活鸾凤，谢诗生芙蓉。学筵开绛帐，谈柄发洪钟。粉署见飞鵩，玉山猜卧龙。遗风丽清韵，萧散九原松。麈尾近良玉，鹤裘吹素丝。坏陵殷浩谪，春墅谢安棋。京口贵公子，襄阳诸女儿。折花兼踏月，多唱柳郎词。
过西堡塞北:浅草干河阔，丛棘废城高。白马犀匕首，黑裘金佩刀。霜清彻兔目，风急吹雕毛。一经何用厄，日暮涕沾袍。
题李处士幽居:水玉簪头白角巾，瑶琴寂历拂轻尘。浓阴似帐红薇晚，细雨如烟碧草春。隔竹见笼疑有鹤，卷帘看画静无人。南山自是忘年友，谷口徒称郑子真。
春暮宴罢寄宋寿先辈:斜掩朱门花外钟，晓莺时节好相逢。窗间桃蕊宿妆在，雨后牡丹春睡浓。苏小风姿迷下蔡，马卿才调似临邛。谁怜芳草生三径，参佐桥西陆士龙。
题柳:杨柳千条拂面丝，绿烟金穗不胜吹。香随静婉歌尘起，影伴娇娆舞袖垂。羌管一声何处曲，流莺百啭最高枝。千门九陌花如雪，飞过宫墙两自知。
赠知音:翠羽花冠碧树鸡，未明先向短墙啼。窗间谢女青蛾敛，门外萧郎白马嘶。星汉渐移庭竹影，露珠犹缀野花迷。景阳宫里钟初动，不语垂鞭上柳堤。
经故秘书崔监扬州南塘旧居:昔年曾识范安成，松竹风姿鹤性情。西掖曙河横漏响，北山秋月照江声。乘舟觅吏经舆县，为酒求官得步兵。千顷水流通故墅，至今留得谢公名。
题友人居:尽日松堂看画图，绮疏岑寂似清都。若教烟水无鸥鸟，张翰何由到五湖。
题李相公敕赐锦屏风:丰沛曾为社稷臣，赐书名画墨犹新。几人同保山河誓，犹自栖栖九陌尘。
蔡中郎坟:古坟零落野花春，闻说中郎有后身。今日爱才非昔日，莫抛心力作词人。
华阴韦氏林亭:自有林亭不得闲，陌尘宫树是非间。终南长在茅檐外，别向人间看华山。
寄裴生乞钓钩:一随菱棹谒王侯，深愧移文负钓舟。今日太湖风色好，却将诗句乞鱼钩。
三月十八日雪中作:芍药蔷薇语早梅，不知谁是艳阳才。今朝领得春风意，不复饶君雪里开。
咸阳值雨:咸阳桥上雨如悬，万点空濛隔钓船。还似洞庭春水色，晓云将入岳阳天。
经故翰林袁学士居:剑逐惊波玉委尘，谢安门下更何人。西州城外花千树，尽是羊昙醉后春。
夜看牡丹:高低深浅一阑红，把火殷勤绕露丛。希逸近来成懒病，不能容易向春风。
过分水岭:溪水无情似有情，入山三日得同行。岭头便是分头处，惜别潺湲一夜声。
地肺山春日:冉冉花明岸，涓涓水绕山。几时抛俗事，来共白云闲。
赠郑处士:飘然随钓艇，云水是天涯。红叶下荒井，碧梧侵古槎。醉收陶令菊，贫卖邵平瓜。更有相期处，南篱一树花。
赠隐者:茅堂对薇蕨，炉暖一裘轻。醉后楚山梦，觉来春鸟声。采茶溪树绿，煮药石泉清。不问人间事，忘机过此生。
清旦题采药翁草堂:幽人寻药径，来自晓云边。衣湿术花雨，语成松岭烟。解藤开涧户，踏石过溪泉。林外晨光动，山昏鸟满天。
赠考功卢郎中:白首方辞满，荆扉对渚田。雪中无陋巷，醉后似当年。一笈负山药，两瓶携涧泉。夜来风浪起，何处认渔船。
寄山中人:月中一双鹤，石上千尺松。素琴入爽籁，山酒和春容。幽瀑有时断，片云无所从。何事苏门生，携手东南峰。
春日访李十四处士:花深桥转水潺潺，甪里先生自闭关。看竹已知行处好，望云空得暂时闲。谁言有策堪经世，自是无钱可买山。一局残棋千点雨，绿萍池上暮方
题贺知章故居叠韵作:废砌翳薜荔，枯湖无菰蒲。老媪饱藁草，愚儒输逋租。
雨中与李先生期垂钓先后相失，因作叠韵:隔石觅屐迹，西溪迷鸡啼。小鸟扰晓沼，犁泥齐低畦。
春初对暮雨:淅沥生丛筱，空濛泫网轩。暝姿看远树，春意入尘根。点细飘风急，声轻入夜繁。雀喧争槿树，人静出蔬园。瓦湿光先起，房深影易昏。不应江上草，相与滞王孙。
和太常杜少卿东都修行里有嘉莲:春秋罢注直铜龙，旧宅嘉莲照水红。两处龟巢清露里，一时鱼跃翠茎东。同心表瑞荀池上，半面分妆乐镜中。应为临川多丽句，故持重艳向西风。
答段柯古见嘲:彩翰殊翁金缭绕，一千二百逃飞鸟。尾薪桥下未为痴，暮雨朝云世间少。
莲花:绿塘摇滟接星津，轧轧兰桡入白蘋。应为洛神波上袜，至今莲蕊有香尘。
过吴景帝陵:王气销来水淼茫，岂能才与命相妨。虚开直渎三千里，青盖何曾到洛阳。
简同志:开济由来变盛衰，五车才得号镃基。留侯功业何容易，一卷兵书作帝师。
元日:神耀破氛昏，新阳入晏温。绪风调玉吹，端日应铜浑。威凤跄瑶簴，升龙护璧门。雨旸春令煦，裘冕晬容尊。
哭李群玉:曾话黄陵事，今为白日催。老无儿女累，谁哭到泉台。
题石泉兰若:矗竹为篱松作门，石楠阴底藉芳荪。方袍近日少平叔，注得逍遥无处论。
呈轮上人:虎到前头心不惊，残阳择虱懒逢迎。东林水石未胜此，要假远公方有名。
寄周繇求人参:少赋令才犹强作，众医多识不能呼。九茎仙草真难得，五叶灵根许惠无。
柔卿解籍戏呈飞卿三首:长担犊车初入门，金牙新酝盈深樽。良人为渍木瓜粉，遮却红腮交午痕。最宜全幅碧鲛绡，自襞春罗等舞腰。未有长钱求邺锦，且令裁取一团娇。出意挑鬟一尺长，金为钿鸟簇钗梁。郁金种得花茸细，添入春衫领里香。
桃源僧舍看花:前年帝里探春时，寺寺名花我尽知。今日长安已灰烬，忍能南国对芳枝。
皎皎词:皎皎复皎皎，逢时即为好。高秋亦有花，不及当春草。班姬入后宫，飞燕舞东风。青娥中夜起，长叹月明里。
上巳日:上巳曲江滨，喧于市朝路。相寻不见者，此地皆相遇。日光去此远，翠幕张如雾。何事欢娱中，易觉春城暮。物情重此节，不是爱芳树。明日花更多，何人肯回顾。
唐乐府十首。祝河水:河水清瀰瀰，照见远树枝。征人不饮马，再拜祝冯夷。从今亿万岁，不见河浊时。
唐乐府十首。田西边:刀剑作锄犁，耕田古城下。高秋禾黍多，无地放羊马。
唐乐府十首。昆山:肯时玉为宝，昆山过不得。今时玉为尘，昆山入中国。白玉尚如尘，谁肯爱金银。
唐乐府十首。献贺觞:莫但取河湟，河湟非边疆。愿今日入处，亦似天中央。天子寿万岁，再拜献此觞。
秦娥:秦娥十四五，面白于指爪。羞人夜采桑，惊起戴胜鸟。
古出塞:胡风不开花，四气多作雪。北人尚冻死，况我本南越。古来犬羊地，巡狩无遗辙。九土耕不尽，武皇犹征伐。中天有高阁，图画何时歇。坐恐塞上山，低于沙中骨。
山中有招:朗朗山月出，尘中事由生。人心虽不闲，九陌夜无行。学古以求闻，有如石上耕。齐姜早作妇，岂识闺中情。何如此幽居，地僻人不争。嘉树自昔有，茅屋因我成。取薪不出门，采药于前庭。春花虽无种，枕席芙蓉馨。君来食葵藿，天爵岂不荣。
晓登迎春阁:未栉凭栏眺锦城，烟笼万井二江明。香风满阁花满树，树树树梢啼晓莺。
送卢使君赴夔州:铙管随征旆，高秋上远巴。白波连雾雨，青壁断蒹葭。凭几双瞳静，登楼万井斜。政成知俗变，当应画轮车。
古意:蒲帆出浦去，但见浦边树。不如马行郎，马迹犹在路。大舟不相载，买宅令委住。莫道留金多，本非爱郎富。
邺都怀古:昔时霸业何萧索，古木唯多鸟雀声。芳草自生宫殿处，牧童谁识帝王城。残春杨柳长川迥，落日蒹葭远水平。一望青山便惆怅，西陵无主月空明。
题马太尉华山庄:别开池馆背山阴，近得幽奇物外心。竹色拂云连岳寺，泉声带雨出谿林。一庭杨柳春光暖，三径烟萝晚翠深。自是功成闲剑履，西斋长卧对瑶琴。
长安逢友人:上国相逢尘满襟，倾杯一话昔年心。荒台共望秋山立，古寺多同雪夜吟。风度重城宫漏尽，月明高柳禁烟深。终期白日青云路，休感鬓毛霜雪侵。
题四皓庙:石壁苍苔翠霭浓，驱车商洛想遗踪。天高猿叫向山月，露下鹤声来庙松。叶堕阴岩疏薜荔，池经秋雨老芙蓉。雪髯仙侣何深隐，千古寂寥云水重。
望未央宫:西上秦原见未央，山岚川色晚苍苍。云楼欲动入清渭，鸳瓦如飞出绿杨。舞席歌尘空岁月，宫花春草满池塘。香风吹落天人语，彩凤五云朝汉皇。
句:海曙云浮日，江遥水合天。
奉和郑薰相公:三四株松匝草亭，便成彭泽柳为名。莲峰隐去难辞阙，浐水朝回与出城。
题阳山顾炼师草堂:若到当时上升处，长生何事后无人。前峰自去种松子，坐见年来取茯神。
赠泾州王侍御:一旦天书下紫微，三年旌旆陇云飞。塞门无事春空到，边草青青战马肥。
送延陵韦少府:延陵称贵邑，季子有高踪。古迹传多代，仙山管几峰。微泉声小雨，异木色深冬。去毕三年秩，新诗箧不容。
夏日题盩厔友人书斋:修竹齐高树，书斋竹树中。四时无夏气，三伏有秋风。黑处巢幽鸟，阴来叫候虫。窗西太白雪，万仞在遥空。
送薛能少府任盩厔:不才甘下第，君子蹇何重。相送昆明岸，同看太白峰。数瓢留顷刻，残照迫从容。好去烟霞县，仙人有旧踪。
送陆肱尉江夏:如何执简去，便作挂帆期。泽国三春早，江天落日迟。县人齐候处，洲鸟欲飞时。免褐方三十，青云岂白髭。
旅怀:万里共心论，徒言吾道存。奉亲无别业，谒帝有何门。水宿惊涛浦，山行落叶村。长安长梦去，欹枕即闻猿。
送裴御史赴湖南:关门鸟道中，飞传复乘骢。暮雪离秦甸，春云入楚宫。平芜天共阔，积水地多空。使府悬帆去，能消几日风。
鄜州留别王从事:相识未十日，相知如十年。从来易离别，此去忽留连。路险行冲雨，山高度隔天。难终清夜坐，更听说安边。
中秋对月:秋分一夜停，阴魄最晶荧。好是生沧海，徐看历杳冥。层空疑洗色，万怪想潜形。他夕无相类，晨鸡不可听。
赠同官苏明府:山中畿内邑，别觉大夫清。簿领分王事，官资寄野情。闲斋无狱讼，隐几向泉声。从此朝天路，门前是去程。
暮秋重过山僧院:却接良宵坐，明河几转流。安禅逢小暑，抱疾入高秋。静室闻玄理，深山可白头。朝朝献林果，亦欲学猕猴。
黔中罢职过峡州题田使君北楼:巴中初去日，已遇使君留。及得寻东道，还陪上北楼。江冲巫峡出，樯过洛宫收。好是从戎罢，看山觉自由。
送凤翔范书记:西京无暑气，夏景似清秋。天府来相辟，高人去自由。江山通蜀国，日月近神州。若共将军语，河兰地未收。
送友人陆肱往太原:并州非故国，君去复寻谁。猃狁方为寇，嫖姚正用师。戍烟来自号，边雪下无时。更想经绵上，应逢禁火期。
陕府上姚中丞:关东领藩镇，阙下授旌旄。觅句秋吟苦，酬恩夜坐劳。天开吹角出，木落上楼高。闲话钱塘郡，半年听海潮。
府试丹浦非乐战:自古为君道，垂衣致理难。怀仁须去杀，用武即胜残。毒帜诛方及，兵临衅可观。居来彭蠡固，战罢洞庭宽。雪国知天远，霜林是血丹。吾皇则尧典，薄伐至桑干。
省试振鹭:有鸟生江浦，霜华作羽翰。君臣将比洁，朝野共相欢。月影林梢下，冰光水际残。翻飞时共乐，饮啄道皆安。迥翥宜高咏，群栖入静看。由来鸳鹭侣，济济列千官。
苑中题友人林亭:井邑藏岩穴，幽栖趣若何。春篁抽笋密，夏鸟杂雏多。坐有清风至，林无暑气过。乱书还就叶，真饮不听歌。片影明红藓，斜阴映绿萝。雄文终可惜，莫更弃高科。
闻北虏入灵州二首:河冰一夜合，虏骑入灵州。岁岁征兵去，难防塞草秋。见说灵州战，沙中血未干。将军日告急，走马向长安。
题长孙桐树:一去龙门侧，千年凤影移。空余剪圭处，无复在孙枝。
答韩中丞容不饮酒:老大成名仍足病，强听丝竹亦无欢。高情太守容闲坐，借与青山尽日看。
句:只将五字句，用破一生心。楚里八千里，槃槃此都会。巍峨数里城，远水相映带。
酬王舍人雪中见寄:三日柴门拥不开，阶庭平满白皑皑。今朝踏作琼瑶迹，为有诗从凤沼来。
蝉:饮蝉惊雨落高槐，山蚁移将入石阶。若使秦楼美人见，还应一为拔金钗。
七夕寄张氏兄弟:新秋牛女会佳期，红粉筵开玉馔时。好与檀郎寄花朵，莫教清晓羡蛛丝。
邵博士溪亭:野茶无限春风叶，溪水千重返照波。只去长桥三十里，谁人一解枉帆过。
洞灵观流泉:石上苔芜水上烟，潺湲声在观门前。千岩万壑分流去，更引飞花入洞天。
送李判官:津市停桡送别难，荧荧蜡炬照更阑。东风万叠吹江月，谁伴袁褒宿夜滩。
句:楚王宫地罗含宅，赖许时时听法来。
徒相逢:江边野花不须采，梁头野燕不用亲。西施本是越溪女，承恩不荐越溪人。
杂诫:带香入鲍肆，香气同鲍鱼。未入犹可悟，已入当何如。
捕渔谣:天子好征战，百姓不种桑。天子好年少，无人荐冯唐。天子好美女，夫妇不成双。
战城南:千金画阵图，自为弓剑苦。杀尽田野人，将军犹爱武。性命换他恩，功成谁作主。凤凰楼上人，夜夜长歌舞。
官仓鼠:官仓老鼠大如斗，见人开仓亦不走。健儿无粮百姓饥，谁遣朝朝入君口。
偶题:白玉先生多在市，青牛道士不居山。但能共得丹田语，正是忙时身亦闲。
吴宫宴:吴宫城阙高，龙凤遥相倚。四面铿鼓钟，中央列罗绮。春风时一来，兰麝闻数里。三度明月落，青娥醉不起。江头铁剑鸣，玉座成荒垒。适来歌舞处，未知身是鬼。
入关:衡门亦无路，何况入西秦。灸病不得穴，徒为采艾人。
题山居:扫叶煎茶摘叶书，心闲无梦夜窗虚。只应光武恩波晚，岂是严君恋钓鱼。
早秋宿田舍:涧草疏疏萤火光，山月朗朗枫树长。南村犊子夜声急，应是栏边新有霜。
乐府体:莲子房房嫩，菖蒲叶叶齐。共结池中根，不厌池中泥。
读李斯传:一车致三毂，本图行地速。不知驾驭难，举足成颠覆。欺暗尚不然，欺明当自戮。难将一人手，掩得天下目。不见三尺坟，云阳草空绿。
偶怀:开目不见路，常如夜中行。最贱不自勉，中涂与谁争。蓬为沙所危，还向沙上生。一年秋不熟，安得便废耕。颜子命未达，亦遇时人轻。
代罗敷诮使君:常言爱嵩山，别妾向东京。朝来见人说，却知在石城。未必菖蒲花，只向石城生。自是使君眼，见物皆有情。麋鹿同上山，莲藕同在泥。莫学天上日，朝东暮还西。
秦后作:大道不居谦，八荒安苟得。木中不生火，高殿祸顷刻。谁将白帝子，践我礼义域。空持拔山志，欲夺天地德。轵道人不回，壮士断消息。父母骨成薪，虫蛇自相食。鼎乱阴阳疑，战尽鬼神力。东郊龙见血，九土玄黄色。鼙鼓裂二景，妖星动中国。圆丘无日月，旷野失南北。徒流杀人血，神器终不忒。一马渡空江，始知贤者贼。
始皇陵下作:千金买鱼灯，泉下照狐兔。行人上陵过，却吊扶苏墓。累累圹中物，多于养生具。若使山可移，应将秦国去。舜殁虽在前，今犹未封树。
代班姬:宠极多妒容，乘车上金阶。欻然赵飞燕，不语到日西。手把菖蒲花，君王唤不来。常嫌鬓蝉重，乞人白玉钗。君心无定波，咫尺流不回。后宫门不掩，每夜黄鸟啼。买得千金赋，花颜已如灰。
过白起墓:夷陵火焰灭，长平生气低。将军临老病，赐剑咸阳西。
题广福岩:未有天地先融结，方广高深无丈尺。书言不尽画难成，留与人间作奇特。
入浮石山:斜日出门去，残花已过春。鸟声穿叶远，虎迹渡溪新。入洞几时路，耕田何代人。自惭非避俗，不敢问迷津。
赠隐者:尽室居幽谷，乱山为四邻。雾深知有术，窗静似无人。鹤语松上月，花明云里春。生涯更何许，尊酒与垂纶。
吴宫:荒台荆棘多，忠谏竟如何。细草迷宫巷，闲花误绮罗。前溪徒自绿，子夜不闻歌。怅望清江暮，悠悠东去波。
东门路:东门车马路，此路在浮沉。白日若不落，红尘应更深。从来名利地，皆起是非心。所以青青草，年年生汉阴。
劝酒:劝君金屈卮，满酌不须辞。花发多风雨，人生足别离。
寻山:到此绝车轮，萋萋草树春。青山如有利，白石亦成尘。水阔应无路，松深不见人。如知巢与许，千载迹犹新。
长安逢隐者:征车千里至，碾遍六街尘。向此有营地，忽逢无事人。昔时颜未改，浮世路多新。且脱衣沽酒，终南山欲春。
过洛阳城:古来利与名，俱在洛阳城。九陌鼓初起，万车轮已行。周秦时几变，伊洛水犹清。二月中桥路，鸟啼春草生。
感古:九折无停波，三光如转烛。玄珠人不识，徒爱燕赵玉。祖龙已深惑，汉氏远徇欲。骊山与茂陵，相对秋草绿。
沧浪峡:山下水声深，水边山色聚。月照秋自清，花名春不去。似非人间境，又近红尘路。乍入洞中天，更移云外步。我殊惺惺者，犹得沧浪趣。可以濯吾缨，斯言诚所慕。
句:萍聚只因今日浪，荻斜都为夜来风。
句:公斋一到人非旧，诗板重寻墨尚新。
报何泽:四十九年前及第，同年唯有老夫存。今日殷勤访吾子，稳将鬐鬣上龙门。
题文翁石室:文翁石室有仪形，庠序千秋播德馨。古柏尚留今日翠，高岷犹蔼旧时青。人心未肯抛膻蚁，弟子依前学聚萤。更叹沱江无限水，争流只愿到沧溟。
雉朝飞:五色有名翚，清晨挟两雌。群群飞自乐，步步饮相随。觇叶逢人处，惊媒妒宠时。绿毛春斗尽，强敌愿君知。
采莲女:舟中采莲女，两两催妆梳。闻早渡江去，日高来起居。
月:嫦娥窃药出人间，藏在蟾宫不放还。后羿遍寻无觅处，谁知天上却容奸。
露:湛湛腾空下碧霄，地卑湿处更偏饶。菅茅丰草皆沾润，不道良田有旱苗。
云:楚甸尝闻旱魃侵，从龙应合解为霖。荒淫却入阳台梦，惑乱怀襄父子心。
掷卢作:八尺台盘照面新，千金一掷斗精神。合是赌时须赌取，不妨回首乞闲人。
题卢州郡斋:九衢尘里一书生，多达逢时拥旆旌。醉里眼开金使字，紫旂风动耀天明。
依韵奉酬李迪:柳下官资颜子居，闲情入骨若为除。诗成斩将奇难敌，酒熟封侯快未如。只见丝纶终日降，不知功业是谁书？而今共饮醇滋味，消得揶揄势利疏。
南海神祠:沧溟八千里，今古畏波涛。此日征南将，安然渡万艘。
送春:水浅鱼争跃，花深鸟竞啼。春光看欲尽，判却醉如泥。
海翻:几经人事变，又见海涛翻。徒起如山浪，何曾洗至冤？
筇竹杖寄僧:坚轻筇竹杖，一枝有九节。寄与沃洲人，闲步青山月。
叹征人:心坚胆壮箭头亲，十载沙场受苦辛。力尽路傍行不得，广张红旆是何人。
赴安南却寄台司:曾驱万马上天山，风去云回顷刻间。今日海门南面事，莫教还似凤林关。
马嵬驿:玉颜虽掩马嵬尘，冤气和烟锁渭津。蝉鬓不随銮驾去，至今空感往来人。
宴犒蕃军有感:蜀地恩留马嵬哭，烟雨濛濛春草绿。满眼由来是旧人，那堪更奏梁州曲。
山亭夏日:绿树阴浓夏日长，楼台倒影入池塘。水精帘动微风起，满架蔷薇一院香。
春日招宾:花枝如火酒如饧，正好狂歌醉复醒。对酒看花何处好，延和阁下碧筠亭。
对花呈幕中:海棠初发去春枝，首唱曾题七字诗。今日能来花下饮，不辞频把使头旗。
广陵宴次戏简幕宾:一曲狂歌酒百分，蛾眉画出月争新。将军醉罢无余事，乱把花枝折赠人。
对雪:六出飞花入户时，坐看青竹变琼枝。如今好上高楼望，盖尽人间恶路岐。
赴西川途经虢县作:亚夫重过柳营门，路指岷峨隔暮云。红额少年遮道拜，殷勤认得旧将军。
太公庙:青山长在境长新，寂寞持竿一水滨。及得王师身已老，不知辛苦为何人。
平流园席上:画舸摇烟水满塘，柳丝轻软小桃香。却缘龙节为萦绊，好是狂时不得狂。
闻河中王铎加都统:炼汞烧铅四十年，至今犹在药炉前。不知子晋缘何事，只学吹箫便得仙。
南越谣:迢迢东南天，巨浸无津壖。雄风卷昏雾，干戈满楼船。此时尉佗心，儿童待幽燕。三寸陆贾舌，万里汉山川。若令交趾货，尽生虞芮田。天意苟如此，遐人谁肯怜？
述己叹:不长不成人，及长老逼身。履善本求乐，及善尤苦辛。如何幽并儿，一箭取功勋。
辽阳行:辽阳在何处，妾欲随君去。义合齐死生，本不夸机杼。谁能守空闺，虚问辽阳路。
古征战:高峰凌青冥，深穴万丈坑。皇天自山谷，焉得人心平。齐鲁足兵甲，燕赵多娉婷。仍闻丽水中，日日黄金生。苟非夷齐心，岂得无战争。
山村叟:古凿岩居人，一廛称有产。虽沾巾覆形，不及贵门犬。驱牛耕白石，课女经黄茧。岁暮霜霰浓，画楼人饱暖。
经馆娃宫:馆娃宫畔顾，国变生娇妒。勾践胆未尝，夫差心已误。吴亡甘已矣，越胜今何处。当时二国君，一种江边墓。
村居晏起:村舍少闻事，日高犹闭关。起来花满地，戴胜鸣桑间。居安即永业，何者为故山？朱门与蓬户，六十头尽斑。
烧金曲:天寿畏不永，烧金希长年。积土培枯根，自谓松柏坚。南陌试腰褭，西楼歌婵娟。岂知蔓草中，日日开夜泉。
赠太行开路者:手劚太行山，心齐太行巅。劚尽太行险，君心更摩天。何如回苦辛，自凿东皋田。
和王侍中谒张恶子庙:青骨祀吴谁让德，紫华居越亦知名。未闻一剑传唐主，长拥千山护蜀城。斩马威棱应扫荡，截蛟锋刃俟升平。酂侯为国亲箫鼓，堂上神筹更布兵。
成都:月晓已开花市合，江平偏见竹簰多。好教载取芳菲树，剩照岷天瑟瑟波。
雨雪曲:边声四合殷河流，雨雪飞来遍陇头。铁岭探人迷鸟道，阴山飞将湿貂裘。斜飘旌旆过戎帐，半杂风沙入戍楼。一自塞垣无李蔡，何人为解北门忧。
白马:渥洼龙种雪霜同，毛骨天生胆气雄。金埒乍调光照地，玉关初别远嘶风。花明锦襜垂杨下，露湿朱缨细草中。一夜羽书催转战，紫髯骑出佩騂弓。
劝酒:劝君金屈卮，满酌不须辞。花发多风雨，人生足别离。
春风扇微和:丽日催迟景，和风扇早春。暖浮丹凤阙，韶媚黑龙津。澹荡迎仙杖，霏微送画轮。绿摇宫柳散，红待禁花新。舞席潜回雪，歌筵暗起尘。幸当阳候律，一顾及佳晨。
青出蓝:芳蓝滋匹帛，人力半天经。浸润加新气，光辉胜本青。还同冰出水，不共草为萤。翻覆依襟上，偏知造化灵。
题青龙精舍:寿夭虽云命，荣枯亦大偏。不知雷氏剑，何处更冲天。
月中桂树:芬馥天边桂，扶疏在月中。能齐大椿长，不与小山同。皎皎舒华色，亭亭丽碧空。亏盈宁委露，摇落不关风。岁晚花应发，春余质讵丰。无因遂攀赏，徒欲望青葱。
下第后蒙侍郎示意指于新先辈宣恩感谢:才薄命如此，自嗟兼自疑。遭逢好文日，黜落至公时。倚玉甘无路，穿杨却未期。更惭君侍坐，问许可言诗。
咏铁马鞭:汉将临流得铁鞭，鄂侯名字旧雕镌。须为圣代无双物，肯逐将军卧九泉。汗马不侵诛虏血，神功今见补亡篇。时来终荐明君用，莫叹沉埋二百年。
登临洮望萧关:渐觉风沙暗，萧关欲到时。儿童能探火，妇女解缝旗。川少衔鱼鹭，林多带箭麋。暂来戎马地，不敢苦吟诗。
杜邮馆:杀尽降兵热血流，一心犹自逞戈矛。功成若解求身退，岂得将军死杜邮。
细腰宫:鼓声连日烛连宵，贪向春风舞细腰。争奈君王正沈醉，秦兵江上促征桡。
吴坂:踡跼盐车万里蹄，忽逢良鉴始能嘶。不缘伯乐称奇骨，几与驽骀价一齐。
梁寺:立国从来为战功，一朝何事却谈空。台城兵匝无人敌，闲卧高僧满梵宫。
南阳:陆困泥蟠未适从，岂妨耕稼隐高踪。若非先主垂三顾，谁识茅庐一卧龙。
杞梁墓:一叫长城万仞摧，杞梁遗骨逐妻回。南邻北里皆孀妇，谁解坚心继此来。
夷门:晋鄙兵回为重难，秦师收旆亦西还。今来不是无朱亥，谁降轩车问抱关。
汴河:隋皇意欲泛龙舟，千里昆仑水别流。还待春风锦帆暖，柳阴相送到迷楼。
燕台:礼士招贤万古名，高台依旧对燕城。如今寂寞无人上，春去秋来草自生。
聊城:刃血攻聊已越年，竟凭儒术罢戈鋋。田单漫逞烧牛计，一箭终输鲁仲连。
西河:花貌年年溺水滨，俗传河伯娶生人。自从明宰投巫后，直至如今鬼不神。
密县:百里能将济猛宽，飞蝗不到邑人安。至今闾里逢灾沴，犹祝当时卓长官。
短歌吟:箭飞乌兔竞东西，贵贱贤愚不梦齐。匣里有琴樽有酒，人间便是武陵溪。
干将墓:橐籥冰霜万古闻，拍灰松地见余坟。应缘神剑飞扬久，水水山山尽是云。
金谷:晋臣荣盛更谁过，常向阶前舞翠娥。香散艳消如一梦，但留风月伴烟萝。
易水:匕首空磨事不成，误留龙袂待琴声。斯须却作秦中鬼，青史徒标烈士名。
鸡鸣曲:金距花冠傍舍栖，清晨相叫一声齐。开关自有冯生计，不必天明待汝啼。
采桑妇:为报踌躇陌上郎，蚕饥日晚妾心忙。本来若爱黄金好，不肯携笼更采桑。
越女:玉貌何曾为浣沙，只图勾践献夫差。苏台日夜唯歌舞，不觉干戈犯翠华。
郢中:莫言白雪少人听，高调都难称俗情。不是楚词询宋玉，巴歌犹掩绕梁声。
北海:汉臣曾此作缧囚，茹血衣毛十九秋。鹤发半垂龙节在，不闻青史说封侯。
题李太尉平泉庄:水泉花木好高眠，嵩少纵横满目前。惆怅人间不平事，今朝身在海南边。
延平津:三尺晶荧射斗牛，岂随凡手报冤雠。延平一旦为龙处，看取风云布九州。
隋柳:夹浪分堤万树余，为迎龙舸到江都。君看靖节高眠处，只向衡门种五株。
杨柳:亚夫营畔柳濛濛，隋主堤边四路通。攀折赠君还有意，翠眉轻嫩怕春风。
招隐:罢听泉声看鹿群，丈夫才策合匡君。早携书剑离岩谷，莫待蒲轮辗白云。
樊将军庙:玉辇曾经陷楚营，汉皇心怯拟休兵。当时不得将军力，日月须分一半明。
五湖:已立平吴霸越功，片帆高扬五湖风。不知战国官荣者，谁似陶朱得始终。
渑池:西秦北赵各称高，池上张筵列我曹。何事君王亲击缶，相如有剑可吹毛。
函谷关:脱祸东奔壮气摧，马如飞电毂如雷。当时若不听弹铗，那得关门半夜开。
长城:秦筑长城比铁牢，蕃戎不敢过临洮。虽然万里连云际，争及尧阶三尺高。
过洞庭湖:惊波常不定，半日鬓堪斑。四顾疑无地，中流忽有山。鸟高恒畏坠，帆远却如闲。渔父闲相引，时歌浩渺间。
登渭南县楼:近甸名偏著，登城景又宽。半空分太华，极目是长安。雪助河流涨，人耕烧色残。闲来时甚少，欲下重凭栏。
送李员外知扬子州留务:帝命分留务，东南向楚天。几程回送骑，中路见迎船。冶例开山铸，民多酌海煎。青云名素重，此去岂经年。
送龙州樊使君:曾见邛人说，龙州地未深。碧溪飞白鸟，红旆映青林。土产唯宜药，王租只贡金。政成开宴日，谁伴使君吟。
送李左丞巡边:狂戎侵内地，左辖去萧关。走马冲边雪，鸣鞞动塞山。风收枯草定，月满广沙闲。西绕河兰匝，应多隔岁还。
题郑拾遗南斋:明时无事谏，岂是隐明君。每值离丹陛，多陪宴白云。门连萧洞僻，地与曲江分。满院皆柽竹，期栖鸾鹤群。
新年呈友:一月月相似，一年年不同。清晨窥古镜，旅貌近衰翁。处世闲难得，关身事半空。浮生能几许，莫惜醉春风。
登凌歊台:平芜望已极，况复倚凌歊。江截吴山断，天临楚泽遥。云帆高出树，水市迥分桥。立久斜阳尽，无言似寂寥。
野步:闲赏步易远，野吟声自高。路无人到迹，林有鹤遗毛。物外趣都别，尘中心枉劳。沿溪收堕果，坐石唤饥猱。
题金山寺:四面波涛匝，中楼日月邻。上穷如出世，下瞷忽惊神。刹碍长空鸟，船通外国人。房房皆叠石，风扫永无尘。
哭宣城元征君:高眠终不起，远趣固难知。琴剑今无主，园林旧许谁？苔封僧坐石，苇涨鹤翘池。后代传青史，方钦道德垂。
春夜同厉文学先辈会宿:江汉久分路，京关重聚吟。更为他夜约，方尽昔年心。月隔明河远，花藏宿鸟深。无眠将及曙，多是说山阴。
寄庐山贾处士:时泰亦高眠，人皆谓不然。穷经休望辟，饵术止期仙。彭蠡波涵月，炉峰雪照天。常闻风雨夜，到晓在渔船。
赠志空上人:了了在心中，南宗与北宗。行高无外染，骨瘦是真容。饭野盂埋雪，禅云杖倚松。常修不住性，必拟老何峰。
中秋夜对月:月月势皆圆，中秋朗最偏。万方期一夕，到晓是经年。影蔽星芒尽，光分物状全。惟应苦吟者，目断向遥天。
陪郢州张员外宴白雪楼:高情日日闲，多宴雪楼间。洒槛江干雨，当筵天际山。带帆分浪色，驻乐话朝班。岂料羁浮者，樽前得解颜。
过分水岭:陇山高共鸟行齐，瞰险盘空甚蹑梯。云势崩腾时向背，水声呜咽若东西。风兼雨气吹人面，石带冰棱碍马蹄。此去秦川无别路，隔崖穷谷却难迷。
贞女祠:何穴藏贞骨，荒祠见旧颜。精灵应自在，云雨不相关。落石泉多咽，无风树尽闲。唯疑千古后，为瑞向人间。
留别从弟郴:同承太岳胤，俱值太平时。丹陛怀趋计，沧洲负去期。久贫成蹭蹬，多病惜支离。宗分兼交分，吾知汝亦知。
寻山:蹑履复支筇，深山草木中。隔溪遥避虎，当坞忽闻钟。落叶多相似，幽禽半不同。群猱呼却散，如此异林翁。
陪友人夏夜对月:后伏中宵月，高秋满魄齐。轮移仙掌外，影下玉绳西。蝉雀飞多误，星萤出自迷。烦蒸惊顿绝，吟玩畏闻鸡。
送防州邬员外:千溪与万嶂，缭绕复峥嵘。太守劳车马，何从驻旆旌。椒香近满郭，漆货远通京。唯涤双尘耳，东南听政声。
题闻琴馆:城非宓贱邑，馆亦号闻琴。乃是前贤意，常留化俗心。代公存绿绮，谁更寄清音。此迹应无改，寥寥毕古今。
言怀:万事不关心，终朝但苦吟。久贫惭负债，渐老爱山深。日月销天外，帆樯弃海阴。荣枯应已定，无复系浮沉。
贞女墓:生持节操心，死作坚贞鬼。至今坟上春，草木无花卉。
论政:贤哉三握发，为有天下忧。孙弘不开阁，丙吉宁问牛。内政由股肱，外政由诸侯。股肱政若行，诸侯政自修。一物不得所，蚁穴满山丘。莫言万木死，不因一叶秋。朱云若不直，汉帝终自由。子婴一失国，渭水东悠悠。
赠郑殷处士:善琴不得听，嘉玉不得名。知音既已死，良匠亦未生。退居一河湄，山中物景清。鱼沉池水碧，鹤去松枝轻。长材靡入用，大厦失巨楹。颜子不得禄，谁谓天道平。
学仙词:上仙传秘诀，澹薄与无营。炼药□□□，变姓不变形。三尸既无累，百虑自不生。是知寸心中，有路通上清。祖龙好仙术，烧却黄金精。
妓女:天若许人登，青山高不止。地若许人穷，黄泉深无水。量诸造化情，物成皆有以。如何上青冥，视之平若砥。日下骋琅玕，空中无罗绮。但见势腾凌，将为长如此。炫耀一时间，逡巡九泉里。一种为埃尘，不学堕楼死。
苦别离:十五为君婚，二十入君门。自从入户后，见君长出门。朝看相送人，暮看相送人。若遣折杨柳，此地树无根。愿为陌上土，得作马蹄尘。愿为曲木枝，得作双车轮。安得太行山，移来君马前。
览张骞传:采药不得根，寻河不得源。此时虚白首，徒感武皇恩。桑田未闻改，日月曾几昏。仙骨若求得，垄头无新坟。不见杜陵草，至今空自繁。
瞽者叹:我心岂不平，我目自不明。徒云备双足，天下何由行。
少年行:丈夫十八九，胆气欺韩彭。报仇不用剑，辅国不用兵。以目为水鉴，以心作权衡。愿君似尧舜，能使天下平。何必走马夸弓矢，然后致得人心争。
显茂楼:秦山渭水尚悠悠，如何草树迷宫阙。繁华朱翠尽东流，唯有望楼对明月。
紫阁峰:壮国山河倚空碧，迥拔烟霞侵太白。绿崖下视千万寻，青天只据百馀尺。
穷冬太学:投迹依槐馆，荒亭草合时。雪深鸢啸急，薪湿鼎吟迟。默坐同谁话，非僧不我知。匡庐瀑布畔，何日副心期。
陪郑諴郎中假日省中寓直:宪厅名最重，假日许从容。床满诸司印，庭高五粒松。井寻芸吏汲，茶拆岳僧封。鸟度帘旌暮，犹吟隔苑钟。
下第寄欧阳瓒:诗人道僻命多奇，更值干戈乱起时。莫作江宁王少府，一生吟苦竟谁知。
寄省中知己:门掩清曹晚，静将乌府邻。花开封印早，雪下典衣频。怪木风吹阁，废巢时落薪。每怜吾道苦，长说向同人。
朱坡:朱坡坡上望，不似在秦京。渐觉溪山秀，更高鱼鸟情。夜吟禅子室，晓爨猎人铛。恃此偷佳赏，九衢蜩未鸣。
歌风台:蒿棘空存百尺基，酒酣曾唱大风词。莫言马上得天下，自古英雄尽解诗。
少年行:柳烟侵御道，门映夹城开。白日莫空过，青春不再来。报仇冲雪去，乘醉臂鹰回。看取歌钟地，残阳满坏台。
曲江:曲江初碧草初青，万毂千蹄匝岸行。倾国妖姬云鬓重，薄徒公子雪衫轻。琼镌狒犭术绕觥舞，金蹙辟邪拏拨鸣。柳絮杏花留不得，随风处处逐歌声。
哭造微禅师:神迁不火葬，新塔露疏柽。是物皆磨灭，唯师出死生。虚堂散钓叟，怪木哭山精。林下路长在，无因更此行。
中秋夜戏酬顾道流:不那此身偏爱月，等闲看月即更深。仙翁每被嫦娥使，一度逢圆一度吟。
自咏豆花:玳瑁应难比，斑犀定不加。天嫌未端正，满面与妆花。
句:著牙卖朱紫，断钱赊举选。华山秀作英雄骨，黄河泻出纵横才。梦破青霄春，烟霞无去尘。若夸郭璞五色笔，江淹却是寻常人。
赠妓仙哥:严吹如何下太清，玉肌无疹六铢轻。自知不是流霞酌，愿听云和瑟一声。
赠妓命洛真:巧制新章拍拍新，金罍巡举助精神。时时欲得横波眄，又怕回筹错指人。
句:文章世上争开路，阀阅山东拄破天。
泥功山:立石泥功状，天然诡怪形。未尝私祸福，终不费丹青。
正乐府十篇。农父谣:农父冤辛苦，向我述其情。难将一人农，可备十人征。如何江淮粟，挽漕输咸京。黄河水如电，一半沈与倾。均输利其事，职司安敢评。三川岂不农，三辅岂不耕。奚不车其粟，用以供天兵。美哉农父言，何计达王程。
正乐府十篇。颂夷臣:夷师本学外，仍善唐文字。吾人本尚舍，何况夷臣事。所以不学者，反为夷臣戏。所以尸禄人，反为夷臣忌。吁嗟华风衰，何尝不由是。
正乐府十篇。诮虚器:襄阳作髹器，中有库露真。持以遗北虏，绐云生有神。每岁走其使，所费如云屯。吾闻古圣王，修德来远人。未闻作巧诈，用欺禽兽君。吾道尚如此，戎心安足云。如何汉宣帝，却得呼韩臣。
蚊子:隐隐聚若雷，噆肤不知足。皇天若不平，微物教食肉。贫士无绛纱，忍苦卧茅屋。何事觅膏腴，腹无太仓粟。
鹿门夏日:满院松桂阴，日午却不知。山人睡一觉，庭鹊立未移。出檐趁云去，忘戴白接幂。书眼若薄雾，酒肠如漏卮。身外所劳者，饮食须自持。何如便绝粒，直使身无为。
奉和鲁望读阴符经见寄:三百八十言，出自伊祁氏。上以生神仙，次云立仁义。玄机一以发，五贼纷然起。结为日月精，融作天地髓。不测似阴阳，难名若神鬼。得之升高天，失之沈厚地。具茨云木老，大块烟霞委。自颛顼以降，贼为圣人轨。尧乃一庶人，得之贼帝挚。挚见其德尊，脱身授其位。舜唯一鳏民，冗冗作什器。得之贼帝尧，白丁作天子。禹本刑人后，以功继其嗣。得之贼帝舜，用以平洚水。自禹及文武，天机□然弛。姬公树其纲，贼之为圣智。声诗川竞大，礼乐山争峙。爰从幽厉余，宸极若孩稚。九伯真犬彘，诸侯实虎兕。五星合其耀，白日下阙里。由是圣人生，于焉当乱纪。黄帝之五贼，拾之若青紫。高挥春秋笔，不可刊一字。贼子虐甚斨，奸臣痛于箠。至今千余年，蚩蚩受其赐。时代更复改，刑政崩且陊。予将贼其道，所动多訾毁。叔孙与臧仓，贤圣多如此。如何黄帝机，吾得多坎踬。纵失生前禄，亦多身后利。我欲贼其名，垂之千万祀。
奉酬崔璐进士见寄次韵:伊余幼且贱，所禀自以殊。弱岁谬知道，有心匡皇符。意超海上鹰，运跼辕下驹。纵性作古文，所为皆自如。但恐才格劣，敢夸词彩敷。句句考事实，篇篇穷玄虚。谁能变羊质，竞不获骊珠。粤有造化手，曾开天地炉。文章邺下秀，气貌淹中儒。展我此志业，期君持中枢。苍生眼穿望，勿作磻谿谟。
奉和鲁望渔具十五咏。网:晚挂溪上网，映空如雾縠。闲来发其机，旋旋沈平绿。下处若烟雨，牵时似崖谷。必若遇鲲鲕，从教通一目。
奉和鲁望渔具十五咏。罱:烟雨晚来好，东塘下罱去。网小正星□，舟轻欲腾翥。谁知荇深后，恰值鱼多处。浦口更有人，停桡一延伫。
奉和鲁望渔具十五咏。钓筒:笼籦截数尺，标置能幽绝。从浮笠泽烟，任卧桐江月。丝随碧波漫，饵逐清滩发。好是趁筒时，秋声正清越。
奉和鲁望渔具十五咏。钓车:得乐湖海志，不厌华輈小。月中抛一声，惊起滩上鸟。心将潭底测，手把波文袅。何处觅奔车，平波今渺渺。
奉和鲁望渔具十五咏。沪:波中植甚固，磔磔如虾须。涛头倏尔过，数顷跳鯆鱼孚。不是细罗密，自为朝夕驱。空怜指鱼命，遣出海边租。
奉和鲁望渔具十五咏。种鱼:移土湖岸边，一半和鱼子。池中得春雨，点点活如蚁。一月便翠鳞，终年必赪尾。借问两绶人，谁知种鱼利。
奉和鲁望渔具十五咏。舴艋:阔处只三尺，翛然足吾事。低篷挂钓车，枯蚌盛鱼饵。只好携桡坐，唯堪盖蓑睡。若遣遂平生，艅艎不如是。
添鱼具诗。鱼庵:庵中只方丈，恰称幽人住。枕上悉渔经，门前空钓具。束竿时倚壁，晒网还侵户。上泂有杨颙，须留往来路。
添鱼具诗。钓矶:盘滩一片石，置我山居足。洼处著筣笓，窍中维舟日舟宿。多逢沙鸟污，爱彼潭云触。狂奴卧此多，所以蹋帝腹。
添鱼具诗。蓑衣:一领蓑正新，著来沙坞中。隔溪遥望见，疑是绿毛翁。襟色裛艓霭，袖香褵褷风。前头不施衮，何以为三公？
奉和鲁望樵人十咏。樵谿:何时有此谿，应便生幽木。橡实养山禽，藤花蒙涧鹿。不止产蒸薪，愿当歌棫朴。君知天意无，以此安吾族。
奉和鲁望樵人十咏。樵子:相约晚樵去，跳踉上山路。将花饵鹿麛，以果投猿父。束薪白云湿，负担春日暮。何不寿童乌，果为玄所误。
奉和鲁望樵人十咏。樵径:蒙茏中一径，绕在千峰里。歇处遇松根，危中值石齿。花穿枲衣落，云拂芒鞋起。自古行此途，不闻颠与坠。
奉和鲁望樵人十咏。樵斧:腰间插大柯，直入深谿里。空林伐一声，幽鸟相呼起。倒树去李父，倾巢啼木魅。不知仗钺者，除害谁如此？
奉和鲁望樵人十咏。樵担:不敢量樵重，唯知益薪束。轧轧下山时，弯弯向身曲。清泉洗得洁，翠霭侵来绿。看取荷戈人，谁能似吾属？
酒中十咏。酒星:谁遣酒旗耀，天文列其位。彩微尝似酣，芒弱偏如醉。唯忧犯帝座，只恐骑天驷。若遇卷舌星，谗君应堕地。
酒中十咏。酒泉:羲皇有玄酒，滋味何太薄。玉液是浇漓，金沙乃糟粕。春从野鸟沽，昼仍闲猿酌。我愿葬兹泉，醉魂似凫跃。
酒中十咏。酒篘:翠篾初织来，或如古鱼器。新从山下买，静向甔中试。轻可网金醅，疏能容玉蚁。自此好成功，无贻我罍耻。
酒中十咏。酒床:糟床带松节，酒腻肥如羜。滴滴连有声，空疑杜康语。开眉既压后，染指偷尝处。自此得公田，不过浑种黍。
酒中十咏。酒垆:红垆高几尺，颇称幽人意。火作缥醪香，灰为冬醷气。有枪尽龙头，有主皆犊鼻。倘得作杜根，佣保何足愧。
酒中十咏。酒旗:青帜阔数尺，悬于往来道。多为风所飏，时见酒名号。拂拂野桥幽，翻翻江市好。双眸复何事，终竟望君老。
酒中十咏。酒城:万仞峻为城，沈酣浸其俗。香侵井干过，味染濠波渌。朝倾逾百榼，暮压几千斛。吾将隶此中，但为阍者足。
奉和添酒中六咏。酒池:八齐竞奔注，不知深几丈。竹叶岛纡徐，凫花波荡漾。醺应烂地轴，浸可柔天壤。以此献吾君，愿铭于几杖。
奉和添酒中六咏。酒龙:铜为蚴蟉鳞，铸作鱙缪角。吐处百里雷，泻时千丈壑。初疑潜苑囿，忽似拏寥廓。遂使铜雀台，香消野花落。
奉和添酒中六咏。酒瓮:坚净不苦窳，陶于醉封疆。临溪刷旧痕，隔屋闻新香。移来近麹室，倒处临糟床。所嗟无比邻，余亦能偷尝。
奉和添酒中六咏。酒船:剡桂复刳兰，陶陶任行乐。但知涵泳好，不计风涛恶。尝行麹封内，稍系糟丘泊。东海如可倾，乘之就斟酌。
奉和添酒中六咏。酒枪:象鼎格仍高，其中不烹饪。唯将煮浊醪，用以资酣饮。偏宜旋樵火，稍近余酲枕。若得伴琴书，吾将著闲品。
茶中杂咏。茶坞:闲寻尧氏山，遂入深深坞。种荈已成园，栽葭宁记亩。石洼泉似掬，岩罅云如缕。好是夏初时，白花满烟雨。
茶中杂咏。茶舍:阳崖枕白屋，几口嬉嬉活。棚上汲红泉，焙前蒸紫蕨。乃翁研茗后，中妇拍茶歇。相向掩柴扉，清香满山月。
茶中杂咏。茶灶:南山茶事动，灶起岩根傍。水煮石发气，薪然杉脂香。青琼蒸后凝，绿髓炊来光。如何重辛苦，一一输膏粱。
茶中杂咏。茶焙:凿彼碧岩下，恰应深二尺。泥易带云根，烧难碍石脉。初能燥金饼，渐见干琼液。九里共杉林，相望在山侧。
茶中杂咏。茶鼎:龙舒有良匠，铸此佳样成。立作菌蠢势，煎为潺湲声。草堂暮云阴，松窗残雪明。此时勺复茗，野语知逾清。
茶中杂咏。煮茶:香泉一合乳，煎作连珠沸。时看蟹目溅，乍见鱼鳞起。声疑松带雨，饽恐生烟翠。尚把沥中山，必无千日醉。
奉和鲁望四明山九题。云北:云北昼冥冥，空疑背寿星。犬能谙药气，人解写芝形。野歇遇松盖，醉书逢石屏。焚香住此地，应得入金庭。
奉和鲁望四明山九题。鹿亭:鹿群多此住，因构白云楣。待侣傍花久，引麛穿竹迟。经时掊玉涧，尽日嗅金芝。为在石窗下，成仙自不知。
奉和鲁望四明山九题。潺湲洞:阴宫何处渊，到此洞潺湲。敲碎一轮月，熔销半段天。响高吹谷动，势急喷云旋。料得深秋夜，临流尽古仙。
奉和鲁望四明山九题。青棂子:山风熟异果，应是供真仙。味似云腴美，形如玉脑圆。衔来多野鹤，落处半灵泉。必共玄都奈，花开不记年。
奉和鲁望四明山九题。鞠侯:堪羡鞠侯国，碧岩千万重。烟萝为印绶，云壑是堤封。泉遣狙公护，果教犭军子供。尔徒如不死，应得蹑玄踪。
五贶诗。五泻舟:何事有青钱，因人买钓船。阔容兼饵坐，深许共蓑眠。短好随朱鹭，轻堪倚白莲。自知无用处，却寄五湖仙。
五贶诗。太湖砚:求于花石间，怪状乃天然。中莹五寸剑，外差千叠莲。月融还似洗，云湿便堪研。寄与先生后，应添内外篇。
五贶诗。诃陵樽:一片鲎鱼壳，其中生翠波。买须能紫贝，用合对红螺。尽泻判狂药，禁敲任浩歌。明朝与君后，争那玉山何。
早春病中书事寄鲁望:眼晕见云母，耳虚闻海涛。惜春狂似蝶，养病躁于猱。案静方书古，堂空药气高。可怜真宰意，偏解困吾曹。
旅舍除夜:永夜谁能守，羁心不放眠。挑灯犹故岁，听角已新年。出谷空嗟晚，衔杯尚愧先。晚来辞逆旅，雪涕野槐天。
题潼关兰若:潼津罢警有招提，近百年无战马嘶。壮士不言三尺剑，谋臣休道一丸泥。昔时驰道洪波上，今日宸居紫气西。关吏不劳重借问，弃繻生拟入耶溪。
宏词下第感恩献兵部侍郎:分明仙籍列清虚，自是还丹九转疏。画虎已成翻类狗，登龙才变即为鱼。空惭季布千金诺，但负刘弘一纸书。犹有报恩方寸在，不知通塞竟何如。
南阳:昆阳王气已萧疏，依旧山河捧帝居。废路塌平残瓦砾，破坟耕出烂图书。绿莎满县年荒后，白鸟盈溪雨霁初。二百年来霸王业，可知今日是丘墟。
李处士郊居:石衣如发小溪清，溪上柴门架树成。园里水流浇竹响，窗中人静下棋声。几多狎鸟皆谙性，无限幽花未得名。满引红螺诗一首，刘桢失却病心情。
陈先辈故居:杉桂交阴一里余，逢人浑似洞天居。千株橘树唯沽酒，十顷莲塘不买鱼。藜杖闲来侵径竹，角巾端坐满楼书。襄阳无限烟霞地，难觅幽奇似此殊。
扬州看辛夷花:腊前千朵亚芳丛，细腻偏胜素柰功。螓首不言披晓雪，麝脐无主任春风。一枝拂地成瑶圃，数树参庭是蕊宫。应为当时天女服，至今犹未放全红。
病中有人惠海蟹转寄鲁望:绀甲青筐染菭衣，岛夷初寄北人时。离居定有石帆觉，失伴唯应海月知。族类分明连琐王吉，形容好个似蟛蜞。病中无用霜螯处，寄与夫君左手持。
鲁望以躬掇野蔬兼示雅什，用以酬谢:杖擿春烟暖向阳，烦君为我致盈筐。深挑乍见牛唇液，细掐徐闻鼠耳香。紫甲采从泉脉畔，翠牙搜自石根傍。雕胡饭熟饣是餬软，不是高人不合尝。
奉和鲁望徐方平后闻赦次韵:金鸡烟外上临轩，紫诰新垂作解恩。涿鹿未销初败血，新安顿雪已坑魂。空林叶尽蝗来郡，腐骨花生战后村。未遣蒲车问幽隐，共君应老抱桐孙。
偶成小酌招鲁望不至，以诗为解，因次韵酬之:醉侣相邀爱早阳，小筵催办不胜忙。冲深柳驻吴娃幰，倚短花排羯鼓床。金凤欲为莺引去，钿蝉疑被蝶勾将。如何共是忘形者，不见渔阳掺一场。
奉和鲁望蔷薇次韵:谁绣连延满户陈，暂应遮得陆郎贫。红芳掩敛将迷蝶，翠蔓飘飖欲挂人。低拂地时如堕马，高临墙处似窥邻。只应是董双成戏，剪得神霞寸寸新。
闻开元寺开笋园寄章上人:园锁开声骇鹿群，满林鲜箨水犀文。森森竞泫林梢雨，木雙木雙争穿石上云。并出亦如鹅管合，各生还似犬牙分。折烟束露如相遗，何胤明朝不茹荤。
开元寺佛钵诗:帝青石作绿冰姿，曾得金人手自持。拘律树边斋散后，提罗花下洗来时。乳麋味断中天觉，麦麨香消大劫知。从此共君新顶戴，斜风应不等闲吹。
夏首病愈因招鲁望:晓入清和尚袷衣，夏阴初合掩双扉。一声拨谷桑柘晚，数点舂锄烟雨微。贫养山禽能个瘦，病关芳草就中肥。明朝早起非无事，买得莼丝待陆机。
奉和鲁望新夏东郊闲泛:水物轻明淡似秋，多情才子倚兰舟。碧莎裳下携诗草，黄篾楼中挂酒篘。莲叶蘸波初转棹，鱼儿簇饵未谙钩。共君莫问当时事，一点沙禽胜五侯。
奉和鲁望四月十五日道室书事:望朝斋戒是寻常，静启金根第几章。竹叶饮为甘露色，莲花鲊作肉芝香。松膏背日凝云磴，丹粉经年染石床。剩欲与君终此志，顽仙唯恐鬓成霜。
怀华阳润卿博士三首:先生一向事虚皇，天市坛西与世忘。环堵养龟看气诀，刀圭饵犬试仙方。静探石脑衣裾润，闲炼松脂院落香。闻道征贤须有诏，不知何日到良常。冥心唯事白英君，不问人间爵与勋。林下醉眠仙鹿见，洞中闲话隐芝闻。石床卧苦浑无藓，藤箧开稀恐有云。料得虚皇新诏样，青琼板上绿为文。凤骨轻来称瘦容，华阳馆主未成翁。数行玉札存心久，一掬云浆漱齿空。白石煮多熏屋黑，丹砂埋久染泉红。他年欲事先生去，十赉须加陆逸冲。
奉和鲁望怀杨台文杨鼎文二秀才:羊昙留我昔经春，各以篇章斗五云。宾草每容闲处见，击琴多任醉中闻。钓前青翰交加倚，醉后红鱼取次分。为说风标曾入梦，上仙初著翠霞裙。
奉和鲁望早秋吴体次韵:书淫传癖穷欲死，譊譊何必频相仍。日干阴藓厚堪剥，藤把欹松牢似绳。捣药香侵白袷袖，穿云润破乌纱棱。安得瑶池饮残酒，半醉骑下垂天鹏。
顾道士亡弟子以束帛乞铭于余鲁望因赋戏赠日休奉和:师去东华却炼形，门人求我志金庭。大椿枯后新为记，仙鹤亡来始有铭。琼板欲刊知不朽，冰纨将受恐通灵。君才莫叹无兹分，合注神玄剑解经。
秋夕文宴得遥字:啼螀衰叶共萧萧，文宴无喧夜转遥。高韵最宜题雪赞，逸才偏称和云谣。风吹翠蜡应难刻，月照清香太易消。无限玄言一杯酒，可能容得盖宽饶。
酬鲁望见迎绿罽次韵:轻裁鸭绿任金刀，不怕西风断野蒿。酬赠既无青玉案，纤华犹欠赤霜袍。烟披怪石难同逸，竹映仙禽未胜高。成后料君无别事，只应酣饮咏离骚。
寄怀南阳润卿:鹿门山下捕鱼郎，今向江南作渴羌。无事只陪看藕样，有钱唯欲买湖光。醉来浑忘移花处，病起空闻焙药香。何事对君犹有愧，一篷冲雪返华阳。
润卿遗青z3饭兼之一绝，聊用答谢:传得三元饣迅饭名，大宛闻说有仙卿。分泉过屋舂青稻，拂雾彯衣折紫茎，蒸处不教双鹤见，服来唯怕五云生。草堂空坐无饥色，时把金津漱一声。
聪明泉:一勺如琼液，将愚拟望贤。欲知心不变，还似饮贪泉。
史处士:山期须早赴，世累莫迟留。忽遇狂风起，闲心不自由。
松江早春:松陵清净雪消初，见底新安恐未如。稳凭船舷无一事，分明数得鲙残鱼。
泰伯庙:一庙争祠两让君，几千年后转清芬。当时尽解称高义，谁敢教他莽卓闻？
宿木兰院:木兰院里双栖鹤，长被金钲聒不眠。今夜宿来还似尔，到明无计梦云泉。
重题蔷薇:浓似猩猩初染素，轻如燕燕欲凌空。可怜细丽难胜日，照得深红作浅红。
木兰后池三咏。重台莲花:欹红婑媠力难任，每叶头边半米金。可得教他水妃见，两重元是一重心。
木兰后池三咏。白莲:但恐醍醐难并洁，只应薝卜可齐香。半垂金粉知何似，静婉临溪照额黄。
重题后池:细雨阑珊眠鹭觉，钿波悠漾并鸳娇。适来会得荆王意，只为莲茎重细腰。
庭中初植松桂，鲁望偶题，奉和次韵:毵毵绿发垂轻露，猎猎丹华动细风。恰似青童君欲会，俨然相向立庭中。
天竺寺八月十五日夜桂子:玉颗珊珊下月轮，殿前拾得露华新。至今不会天中事，应是嫦娥掷与人。
初冬偶作:豹皮茵下百余钱，刘堕闲沽尽醉眠。酒病校来无一事，鹤亡松老似经年。
醉中寄鲁望一壶并一绝:门巷寥寥空紫苔，先生应渴解酲杯。醉中不得亲相倚，故遣青州从事来。
更次来韵寄鲁望:萧萧红叶掷苍苔，玄晏先生欠一杯。从此问君还酒债，颜延之送几钱来。
重玄寺双矮桧:扑地枝回是翠钿，碧丝笼细不成烟。应如天竺难陀寺，一对狻猊相枕眠。
奉和鲁望招润卿博士辞以道侣将至之作:瘿木樽前地胏图，为君偏辍俗功夫。灵真散尽光来此，莫恋安妃在后无。
酒病偶作:郁林步障昼遮明，一炷浓香养病酲。何事晚来还欲饮，隔墙闻卖蛤蜊声。
奉和鲁望玩金鸂鶒戏赠:镂羽雕毛迥出群，温黁飘出麝脐熏。夜来曾吐红茵畔，犹似溪边睡不闻。
汴河怀古二首:万艘龙舸绿丝间，载到扬州尽不还。应是天教开汴水，一千余里地无山。尽道隋亡为此河，至今千里赖通波。若无水殿龙舟事，共禹论功不较多。
金钱花:阴阳为炭地为炉，铸出金钱不用模。莫向人间逞颜色，不知还解济贫无。
惠山听松庵:千叶莲花旧有香，半山金刹照方塘。殿前日暮高风起，松子声声打石床。
奉酬鲁望夏日四声四首。平上声:沟渠通疏荷，浦屿隐浅筱。舟闲攒轻蘋，桨动起静鸟。阴稀余桑闲，缕尽晚茧小。吾徒当斯时，此道可以了。
奉酬鲁望夏日四声四首。平入声:先生何违时，一室习寂历。松声将飘堂，岳色欲压席。弹琴奔玄云，劚药折白石。如教题君诗，若得札玉册。
苦雨中又作四声诗寄鲁望。平上声:河平州桥危，垒晚水鸟上。冲崖搜松根，点沼写芡响。舟轻通萦纡，栈堕阻指掌。携桡将寻君，渚满坐可往。
奉和鲁望叠韵双声二首。叠韵山中吟:穿烟泉潺湲，触竹犊觳觫。荒篁香墙匡，熟鹿伏屋曲。
奉和鲁望闲居杂题五首。好诗景:青盘香露倾荷女，子墨风流更不言。寺寺云萝堪度日，京尘到死扑侯门。
奉和鲁望闲居杂题五首。醒闻桧:解洗余酲晨半酉，星星仙吹起云门。耳根无厌听佳木，会尽山中寂静源。
奉和鲁望闲居杂题五首。寺钟暝:百缘斗薮无尘土，寸地章煌欲布金。重击蒲牢唅山日，冥冥烟树睹栖禽。
奉和鲁望药名离合夏月即事三首:季春人病抛芳杜，仲夏溪波绕坏垣。衣典浊醪身倚桂，心中无事到云昏。数曲急溪冲细竹，叶舟来往尽能通。草香石冷无辞远，志在天台一遇中。桂叶似茸含露紫，葛花如绶蘸溪黄。连云更入幽深地，骨录闲携相猎郎。
怀锡山药名离合二首:暗窦养泉容决决，明园护桂放亭亭。历山居处当天半，夏里松风尽足听。晓景半和山气白，薇香清净杂纤云。实头自是眠平石，脑侧空林看虎群。
奉和袭美太湖诗二十首。毛公坛:古有韩终道，授之刘先生。身如碧凤凰，羽翼披轻轻。先生盛驱役，臣伏甲与丁。势可倒五岳，不唯鞭群灵。飘飖驾翔螭，白日朝太清。空遗古坛在，稠叠烟萝屏。远怀步罡夕，列宿森然明。四角镇露兽，三层差羽婴。回眸盼七炁，运足驰疏星。象外真既感，区中道俄成。迩来向千祀，云峤空峥嵘。石上橘花落，石根瑶草青。时时白鹿下，此外无人行。我访岑寂境，自言斋戒精。如今君安死，魂魄犹膻腥。有笈皆绿字，有芝皆紫茎。相将望瀛岛，浩荡凌沧溟。
奉和袭美太湖诗二十首。以毛公泉献大谏清河公:先生炼飞精，羽化成翩翻。荒坛与古甃，隐轸清泠存。四面蹙山骨，中心含月魂。除非紫水脉，即是金沙源。香实洒桂蕊，甘惟渍云根。向来探幽人，酌罢祛蒙昏。况公珪璋质，近处谏诤垣。又闻虚静姿，早挂冰雪痕。君对瑶华味，重献兰薰言。当应涤烦暑，朗咏翚飞轩。我愿得一掬，攀天叫重阍。霏霏散为雨，用以移焦原。
奉和袭美太湖诗二十首。包山祠:静境林麓好，古祠烟霭浓。自非通灵才，敢陟群仙峰。百里波浪沓，中坐箫鼓重。真君具琼舆，仿佛来相从。清露濯巢鸟，阴云生昼龙。风飘橘柚香，日动幡盖容。将命礼且洁，所祈年不凶。终当以疏闻，特用诸侯封。
奉和袭美太湖诗二十首。太湖石:他山岂无石，厥状皆可荐。端然遇良工，坐使天质变。或裁基栋宇，礧砢成广殿。或剖出温瑜，精光具华瑱。或将破仇敌，百炮资苦战。或用镜功名，万古如会面。今之洞庭者，一以非此选。槎牙真不才，反作天下彦。所奇者嵌崆，所尚者葱蒨。旁穿参洞穴，内窍均环钏。刻削九琳窗，玲珑五明扇。新雕碧霞段，旋破秋天片。无力置池塘，临风只流眄。
短歌行:爪牙在身上，陷阱犹可制。爪牙在胸中，剑戟无所畏。人言畏猛虎，谁是撩头弊？只见古来心，奸雄暗相噬。
挟瑟歌:挟瑟为君抚，君嫌声太古。寥寥倚浪系，口祭口祭沈湘语。赖有秋风知，清泠吹玉柱。
渔具诗。网:大罟纲目繁，空江波浪黑。沈沈到波底，恰共波同色。牵时万鬐入，已有千钧力。尚悔不横流，恐他人更得。
渔具诗。罩:左手揭圆罛，轻桡弄舟子。不知潜鳞处，但去笼烟水。时穿紫屏破，忽值朱衣起。贵得不贵名，敢论鲂与鲤。
渔具诗。钓筒:短短截筠光，悠悠卧江色。蓬差橹相应，雨慢烟交织。须臾中芳饵，迅疾如飞翼。彼竭我还浮，君看不争得。
渔具诗。鱼梁:能编似云薄，横绝清川口。缺处欲随波，波中先置笱。投身入笼槛，自古难飞走。尽日水滨吟，殷勤谢渔叟。
渔具诗。鸣桹:水浅藻荇涩，钓罩无所及。铿如木铎音，势若金钲急。驱之就深处，用以资俯拾。搜罗尔甚微，遁去将何入？
渔具诗。药鱼:香饵缀金钩，日中悬者几。盈川是毒流，细大同时死。不唯空饲犬，便可将贻蚁。苟负竭泽心，其他尽如此。
渔具诗。舴艋:篷棹两三事，天然相与闲。朝随稚子去，暮唱菱歌还。倚石迟后侣，徐桡供远山。君看万斛载，沈溺须臾间。
渔具诗。笭箵:谁谓笭箵小，我谓笭箵大。盛鱼自足餐，寘璧能为害。时将刷蘋浪，又取悬藤带。不及腰上金，何劳问蓍蔡。
奉和袭美添渔具五篇。钓矶:拣得白云根，秋潮未曾没。坡阤坐鳌背，散漫垂龙发。持竿从掩雾，置酒复待月。即此放神情，何劳适吴越。
奉和袭美添渔具五篇。蓑衣:山前度微雨，不废小涧渔。上有青袯襫，下有新腒疏。滴沥珠影泫，离披岚彩虚。君看荷制者，不得安吾庐。
奉和袭美添渔具五篇。箬笠:朝携下枫浦，晚戴出烟艇。冒雪或平檐，听泉时仄顶。飙移霭然色，波乱危如影。不识九衢尘，终年居下泂。
奉和袭美添渔具五篇。背蓬:敏手劈江筠，随身织烟壳。沙禽固不知，钓伴犹初觉。闲从翠微拂，静唱沧浪濯。见说万山潭，渔童尽能学。
樵人十咏。樵谿:山高谿且深，苍苍但群木。抽条欲千尺，众亦疑朴樕。一朝蒙翦伐，万古辞林麓。若遇燎玄穹，微烟出云族。
樵人十咏。樵斧:淬砺秋水清，携持远山曙。丁丁在前涧，杳杳无寻处。巢倾鸟犹在，树尽猿方去。授钺者何人，吾今易其虑。
奉和袭美酒中十咏。酒泉:初悬碧崖口，渐注青溪腹。味既敌中山，饮宁拘一斛。春疑浸花骨，暮若酣云族。此地得封侯，终身持美禄。
奉和袭美酒中十咏。酒篘:山斋酝方熟，野童编近成。持来欢伯内，坐使贤人清。不待盎中满，旋供花下倾。汪汪日可挹，未羡黄金籝。
奉和袭美酒中十咏。酒垆:锦里多佳人，当垆自沽酒。高低过反坫，大小随圆瓿。数钱红烛下，涤器春江口。若得奉君欢，十千求一斗。
奉和袭美酒中十咏。酒尊:黄金即为侈，白石又太拙。斫得奇树根，中如老蛟穴。时招山下叟，共酌林间月。尽醉两忘言，谁能作天舌？
奉和袭美酒中十咏。酒城:何代驱生灵，筑之为酿地。殊无甲兵守，但有糟浆气。雉堞屹如狂，女墙低似醉。必若据而争，先登仪狄氏。
添酒中六咏。酒池:万斛输曲沼，千钟未为多。残霞入醍齐，远岸澄白酂。后土亦沈醉，奸臣空浩歌。迩来荒淫君，尚得乘余波。
添酒中六咏。酒船:昔人性何诞，欲载无穷酒。波上任浮身，风来即开口。荒唐意难遂，沉湎名不朽。千古如比肩，问君能继不？
添酒中六咏。酒杯:叔夜傲天壤，不将琴酒疏。制为酒中物，恐是琴之余。一弄广陵散，又裁绝交书。颓然掷林下，身世俱何如。
奉和袭美茶具十咏。茶坞:茗地曲隈回，野行多缭绕。向阳就中密，背涧差还少。遥盘云髻慢，乱簇香篝小。何处好幽期，满岩春露晓。
奉和袭美茶具十咏。茶人:天赋识灵草，自然钟野姿。闲来北山下，似与东风期。雨后探芳去，云间幽路危。唯应报春鸟，得共斯人知。
奉和袭美茶具十咏。茶笋:所孕和气深，时抽玉苕短。轻烟渐结华，嫩蕊初成管。寻来青霭曙，欲去红云暖。秀色自难逢，倾筐不曾满。
奉和袭美茶具十咏。茶舍:旋取山上材，驾为山下屋。门因水势斜，壁任岩隈曲。朝随鸟俱散，暮与云同宿。不惮采掇劳，只忧官未足。
奉和袭美茶具十咏。茶焙:左右捣凝膏，朝昏布烟缕。方圆随样拍，次第依层取。山谣纵高下，火候还文武。见说焙前人，时时炙花脯。
奉和袭美茶具十咏。茶鼎:新泉气味良，古铁形状丑。那堪风雪夜，更值烟霞友。曾过赪石下，又住清溪口。且共荐皋卢，何劳倾斗酒。
奉和袭美茶具十咏。茶瓯:昔人谢塸埞，徒为妍词饰。岂如珪璧姿，又有烟岚色。光参筠席上，韵雅金罍侧。直使于阗君，从来未尝识。
奉和袭美茶具十咏。煮茶:闲来松间坐，看煮松上雪。时于浪花里，并下蓝英末。倾余精爽健，忽似氛埃灭。不合别观书，但宜窥玉札。
紫溪翁歌:一丘之木，其栖深也屋，吾容不辱；一溪之石，其居平也席，吾劳以息；一窦之泉，其音清也弦，吾方在悬。得乎人，得乎天，吾不知所以然而然。
赓歌:采江之鱼兮，朝船有鲈。采江之蔬兮，暮筐有蒲。左图且书，右琴与壶。寿欤夭欤，贵欤贱欤。
小鸡山樵人歌:长其船兮利其斧，输予薪兮勿予侮。田予登兮榖予庾，突晨烟兮蓬缕缕。窗有明兮编有古，饱而安兮惟编是伍，时不用兮吾无汝抚。
吴俞儿舞歌。矛俞:手盘风，头背分，电光战扇，欲刺敲心留半线。缠肩绕脰，濭合眩旋，卓植赴列，夺避中节。前冲函礼穴，上指孛彗灭，与君一用来有截。
弩俞:牛来开弦，人为置镞。捩机关，迸山谷，鹿骇涩，隼击迟。析毫中睫，洞腋分龟。达坚垒，残雄师，可以冠猛乐壮曲。抑扬蹈厉，有裂犀兕之气者，非公与？
句曲山朝真词二首。送真:萦云凤髻飘然解，玉钺玄干俨先迈。朝真弟子悄无言，再拜碧杯添沆瀣。火钅灵跳跃龙毛盖，脑发青青赮綷綷。万象销沉一瞬间，空余月外闻残佩。
四明山诗。云南:云南更有溪，丹砾尽无泥。药有巴賨卖，枝多越鸟啼。夜清先月午，秋近少岚迷。若得山颜住，芝差手自携。
四明山诗。鹿亭:鹿亭岩下置，时领白麛过。草细眠应久，泉香饮自多。认声来月坞，寻迹到烟萝。早晚吞金液，骑将上绛河。
四明山诗。潺湲洞:石浅洞门深，潺潺万古音。似吹双羽管，如奏落霞琴。倒穴漂龙沫，穿松溅鹤襟。何人乘月弄，应作上清吟。
四明山诗。青棂子:山实号青棂，环冈次第生。外形坚绿壳，中味敌璚英。堕石樵儿拾，敲林宿鸟惊。亦应仙吏守，时取荐层城。
奉和袭美赠魏处士五贶诗。诃陵尊:鱼骼匠成尊，犹残海浪痕。外堪欺玳瑁，中可酌昆仑。水绕苔矶曲，山当草阁门。此中醒复醉，何必问乾坤。
奉酬袭美早春病中书事:只贪诗调苦，不计病容生。我亦休文瘦，君能叔宝清。药须勤一服，春莫累多情。欲入毗耶问，无人敌净名。
和张广文贲旅泊吴门次韵:高秋能叩触，天籁忽成文。苦调虽潜倚，灵音自绝群。茅峰曾醮斗，笠泽久眠云。许伴山中躅，三年任一醺。
寄茅山何道士:终身持玉舄，丹诀未应传。况是曾同宿，相违便隔年。问颜知更少，听话想逾玄。古箓文垂露，新金汞绝烟。蜂供和饵蜜，人寄买溪钱。紫燕长巢硐，青龟忽上莲。箧藏征隐诏，囊佩摄生篇。圃暖芝台秀，岩春乳管圆。池栖子孙鹤，堂宿弟兄仙。幸阅灵书次，心期赐一编。
奉和袭美病孔雀:懒移金翠傍檐楹，斜倚芳丛旧态生。唯奈瘴烟笼饮啄，可堪春雨滞飞鸣。鸳鸯水畔回头羡，豆蔻图前举眼惊。争得鹧鸪来伴著，不妨还校有心情。
奉和袭美抱疾杜门见寄次韵:虽失春城醉上期，下帷裁遍未裁诗。因吟郢岸百亩蕙，欲采商崖三秀枝。栖野鹤笼宽使织，施山僧饭别教炊。但医沈约重瞳健，不怕江花不满枝。
以竹夹膝寄赠袭美:截得筼筜冷似龙，翠光横在暑天中。堪临薤簟闲凭月，好向松窗卧跂风。持赠敢齐青玉案，醉吟偏称碧荷筒。添君雅具教多著，为著西斋谱一通。
奉和袭美送李明府之任南海:春尽之官直到秋，岭云深处凭泷楼。居人爱近沈珠浦，候吏多来拾翠洲。賨税尽应输紫贝，蛮童多学佩金钩。之君不恋南枝久，抛却经冬白罽裘。
奉和袭美醉中偶作见寄次韵:海鹤飘飘韵莫侪，在公犹与俗情乖。初呈酒务求专判，合祷山祠请自差。永夜谭玄侵罔象，一生交态忘形骸。怜君醉墨风流甚，几度题诗小谢斋。
奉和袭美谢友人惠人参:五叶初成椵树阴，紫团峰外即鸡林。名参鬼盖须难见，材似人形不可寻。品第已闻升碧简，携持应合重黄金。殷勤润取相如肺，封禅书成动帝心。
顾道士亡，弟子奉束帛乞铭于袭美，因赋戏赠:童初真府召为郎，君与抽毫刻便房。亦谓神仙同许郭，不妨才力似班扬。比于黄绢词尤妙，酬以霜缣价未当。唯我有文无卖处，笔锋销尽墨池荒。
和袭美题支山南峰僧次韵:眉毫霜细欲垂肩，自说初栖海岳年。万壑烟霞秋后到，一林风雨夜深禅。时翻贝叶添新藏，闲插松枝护小泉。好是清冬无外事，匡林斋罢向阳眠。
和袭美寄怀南阳润卿:高抱相逢各绝尘，水经山疏不离身。才情未拟汤从事，玄解犹嫌竺道人。霞染洞泉浑变紫，雪披江树半和春。谁怜故国无生计，唯种南塘二亩芹。
幽居有白菊一丛因而成咏呈知己:还是延年一种材，即将瑶朵冒霜开。不如红艳临歌扇，欲伴黄英入酒杯。陶令接罒离堪岸著，梁王高屋好欹来。月中若有闲田地，为劝嫦娥作意裁。
和袭美醉中即席赠润卿博士次韵:共是虚皇简上仙，清词如羽欲飘然。登山凡著几緉屐，破浪欲乘千里船。远梦只留丹井畔，闲吟多在酒旗前。谁知海上无名者，只记渔歌不记年。
筑城词二首:城上一培土，手中千万杵。筑城畏不坚，坚城在何处。莫叹将军逼，将军要却敌。城高功亦高，尔命何劳惜。
古意:君心莫淡薄，妾意正栖托。愿得双车轮，一夜生四角。
春晓:春庭晓景别，清露花逦迤。黄蜂一过慵，夜夜栖香蕊。
寄远:鬓乱羞云卷，眉空羡月生。中原犹将将，何日重卿卿？
江行:酒旗菰叶外，楼影浪花中。醉帆张数幅，唯待鲤鱼风。
巫峡:巫峡七百里，巫山十二重。年年自云雨，环佩竟谁逢？
南塘曲:妾住东湖下，郎居南浦边。闲临烟水望，认得采菱船。
黄金二首:自古黄金贵，犹沽骏与才。近来簪珥重，无可上高台。平分从满箧，醉掷任成堆。恰莫持千万，明明买祸胎。
残雪:桂冷微停素，峰干不遍岚。何谿背林处，犹覆定僧庵。
古态:古态日渐薄，新妆心更劳。城中皆一尺，非妾髻鬟高。
离骚:天问复招魂，无因彻帝阍。岂知千丽句，不敌一谗言。
山阳燕中郊乐录:淮上能无雨，回头总是情。蒲帆浑未织，争得一欢成。
有示:相对莫辞贫，蓬蒿任塞门。无情是金玉，不报主人恩。
乐府杂咏六首。双吹管:长短裁浮筠，参差作飞凤。高楼微月夜，吹出江南弄。
乐府杂咏六首。东飞凫:裁得尺锦书，欲寄东飞凫。胫短翅亦短，雌雄恋菰蒲。
乐府杂咏六首。金吾子:嫁得金吾子，常闻轻薄名。君心如不重，妾腰徒自轻。
子夜四时歌。春:山连翠羽屏，草接烟华席。望尽南飞燕，佳人断消息。
子夜四时歌。夏:兰眼抬路斜，莺唇映花老。金龙倾漏尽，玉井敲冰早。
子夜四时歌。冬:南云走冷圭，北籁号空木。年年任霜霰，不减筼筜绿。
大子夜歌二首:歌谣数百种，子夜最可怜。慷慨吐清音，明转出天然。丝竹发歌响，假器扬清音。不知歌谣妙，声势出口心。
江南曲五首:鱼戏莲叶间，参差隐叶扇。
南征:丞相南征定有无，幕中谁是骋良图。遥知贼胆纵横破，绕帐生犀一万株。
和袭美春夕陪崔谏议樱桃园宴:佳人芳树杂春蹊，花外烟濛月渐低。几度艳歌清欲转，流莺惊起不成栖。
和袭美松江早春:柳下江餐待好风，暂时还得狎渔翁。一生无事烟波足，唯有沙边水勃公。
和袭美重题蔷薇:秾华自古不得久，况是倚春春已空。更被夜来风雨恶，满阶狼藉没多红。
和袭美春夕酒醒:几年无事傍江湖，醉倒黄公旧酒垆。觉后不知明月上，满身花影倩人扶。
和胥门闲泛:细桨轻撶下白蘋，故城花谢绿阴新。岂无今日逃名士，试问南塘著屟人？
和袭美天竺寺八月十五夜桂子:霜实常闻秋半夜，天台天竺堕云岑。如何两地无人种，却是湘漓是桂林。
和袭美初冬偶作:桐下空阶叠绿钱，貂裘初绽拥高眠。小炉低幌还遮掩，酒滴灰香似去年。
醉中戏赠袭美:南北风流旧不同，伧吴今日若相通。病来犹伴金杯满，欲得人呼小褚公。
奉和谏议酬先辈霜菊:紫茎芳艳照西风，只怕霜华掠断丛。争奈病夫难强饮，应须速自召车公。
和袭美酒病偶作次韵:柳疏桐下晚窗明，只有微风为折酲。唯欠白绡笼解散，洛生闲咏两三声。
石竹花咏:曾看南朝画国娃，古萝衣上碎明霞。而今莫共金钱斗，买却春风是此花。
和袭美友人许惠酒以诗征之:冻醪初漉嫩如春，轻蚁漂漂杂蕊尘。得伴方平同一醉，明朝应作蔡经身。
秘色越器:九秋风露越窑开，夺得千峰翠色来。好向中宵盛沆瀣，共嵇中散斗遗杯。
景阳宫井:古堞烟埋宫井树，陈主吴姬堕泉处。舜没苍梧万里云，却不闻将二妃去。
汉宫词:招灵阁上霓旌绝，柏梁台中珠翠稠。一身三十六宫夜，露滴玉盘青桂秋。
上清:玉林风露寂寥清，仙妃对月闲吹笙。新篁冷涩曲未尽，细拂云枝栖凤惊。
白芙蓉:澹然相对却成劳，月染风裁个个高。似说玉皇亲谪堕，至今犹著水霜袍。
丁香:江上悠悠人不问，十年云外醉中身。殷勤解却丁香结，纵放繁枝散诞春。
新秋杂题六首。眠:一簟临窗薤叶秋，小帘风荡半离钩。魂清雨急梦难到，身在五湖波上头。
新秋杂题六首。行:寻人直到月坞北，觅鹤便过云峰西。只今犹有疏野调，但绕莓苔风雨畦。
蔬食:孔融不要留残脍，庾悦无端吝子鹅。香稻熟来秋菜嫩，伴僧餐了听云和。
山中僧:手关一室翠微里，日暮白云栖半间。白云朝出天际去，若比老僧犹未闲。
洞宫秋夕:浓霜打叶落地声，南溪石泉细泠泠。洞宫寂寞人不去，坐见月生云母屏。
连昌宫词二首。阶:草没苔封叠翠斜，坠红千叶拥残霞。年年直为秋霖苦，滴陷青珉隐起花。
漉酒巾:靖节高风不可攀，此巾犹坠冻醪间。偏宜雪夜山中戴，认取时情与醉颜。
白鹭:雪然飞下立苍苔，应伴江鸥拒我来。见欲扁舟摇荡去，倩君先作水云媒。
答友人:荆卿雄骨化为尘，燕市应无共饮人。能脱鹔鹴来换酒，五湖赊与一年春。
帘:枕映疏容晚向欹，秋烟脉脉雨微微。逆风障燕寻常事，不学人前当妓衣。
开元杂题七首。玉龙子:何代奇工碾玉英，细髯纤角尽雕成。烟乾雾悄君心苦，风雨长随一掷声。
开元杂题七首。舞马:月窟龙孙四百蹄，骄骧轻步应金鞞。曲终似要君王宠，回望红楼不敢嘶。
开元杂题七首。杂伎:拜象驯犀角抵豪，星丸霜剑出花高。六宫争近乘舆望，珠翠三千拥赭袍。
开元杂题七首。雪衣女:嫩红钩曲雪花攒，月殿栖时片影残。自说夜来春梦恶，学持金偈玉栏干。
开元杂题七首。绣岭宫:绣岭花残翠倚空，碧窗瑶砌旧行宫。闲乘小驷浓阴下，时举金鞭半袖风。
开元杂题七首。汤泉:暖殿流汤数十间，玉渠香细浪回环。上皇初解云衣浴，珠棹时敲瑟瑟山。
翠碧:红襟翠翰两参差，径拂烟华上细枝。春水渐生鱼易得，莫辞风雨坐多时。
门前路:门前向城路，一直复一曲。曲去日中还，直行日暮宿。何必日中还，曲途荆棘间。
夏日闲居作四声诗寄袭美。平去声:新开窗犹偏，自种蕙未遍。书签风摇闻，钓榭雾破见。耕耘闲之资，啸咏性最便。希夷全天真，讵要问贵贱。
叠韵吴宫词二首:肤愉吴都姝，眷恋便殿宴。逡巡新春人，转面见战箭。红栊通东风，翠珥醉易坠。平明兵盈城，弃置遂至地。
闲居杂题五首。野态真:君如有意耽田里，予亦无机向艺能。心迹所便唯是直，人间闻道最先憎。
闲居杂题五首。松间斟:子山园静怜幽木，公干词清咏荜门。月上风微萧洒甚，斗醪何惜置盈尊。
闲居杂题五首。饮岩泉:已甘茅洞三君食，欠买桐江一朵山。严子濑高秋浪白，水禽飞尽钓舟还。
和袭美怀锡山药名离合二首:鹤伴前溪栽白杏，人来阴洞写枯松。萝深境静日欲落，石上未眠闻远钟。佳句成来谁不伏，神丹偷去亦须防。风前莫怪携诗藁，本是吴吟荡桨郎。
和皮陆酒病偶作:白编椰席镂冰明，应助杨青解宿酲。难继二贤金玉唱，可怜空作断猿声。
以青z3饭分送袭美鲁望因成一绝:谁屑琼瑶事青饣迅，旧传名品出华阳。应宜仙子胡麻拌，因送刘郎与阮郎。
悼鹤和袭美:渥顶鲜毛品格驯，莎庭闲暇重难群。无端日暮东风起，飘散春空一片云。
奉酬皮先辈霜菊见赠:菊花开晚过秋风，闻道芳香正满丛。争奈病夫难强饮，应须速自召车公。
文燕润卿不至:已知羽驾朝金阙，不用烧兰望玉京。应是易迁明月好，玉皇留看舞双成。
华下:日炙旱云裂，迸为千道血。天地沸一镬，竟自烹妖孽。尧汤遇灾数，灾数还中辍。何事奸与邪，古来难扑灭。
华下送文浦:郊居谢名利，何事最相亲。渐与论诗久，皆知得句新。川明虹照雨，树密鸟冲人。应念从今去，还来岳下频。
效陈拾遗子昂:丑妇竞簪花，花多映愈丑。邻女恃其姿，掇之不盈手。量已苟自私，招损乃谁咎。宠禄既非安，于吾竟何有。
感时:好鸟无恶声，仁兽肯狂噬。宁教鹦鹉哑，不遣麒麟细。人人语与默，唯观利与势。爱毁亦自遭，掩谤终失计。
争名:争名岂在更搜奇，不朽才消一句诗。穷辱未甘英气阻，乖疏还有正人知。荷香浥露侵衣润，松影和风傍枕移。只此共栖尘外境，无妨亦恋好文时。
中秋:闲吟秋景外，万事觉悠悠。此夜若无月，一年虚过秋。
闲步:几处白烟断，一川红树时。坏桥侵辙水，残照背村碑。
春中:伏溜侵阶润，繁花隔竹香。娇莺方晓听，无事过南塘。
早朝:白日新年好，青春上国多。街平双阙近，尘起五云和。
即事二首:茶爽添诗句，天清莹道心。只留鹤一只，此外是空林。御礼征奇策，人心注盛时。从来留振滞，只待济临危。
华清宫:帝业山河固，离宫宴幸频。岂知驱战马，只是太平人。
牛头寺:终南最佳处，禅诵出青霄。群木澄幽寂，疏烟泛泬寥。
感时上卢相:兵待皇威振，人随国步安。万方休望幸，封岳始鸣銮。
村西杏花二首:薄腻力偏羸，看看怆别时。东风狂不惜，西子病难医。肌细分红脉，香浓破紫苞。无因留得玩，争忍折来抛。
借居:借住郊园久，仍逢夏景新。绿苔行屐稳，黄鸟傍窗频。
重阳:菊开犹阻雨，蝶意切于人。亦应知暮节，不比惜残春。
牡丹:得地牡丹盛，晓添龙麝香。主人犹自惜，锦幕护春霜。
春山:可是武陵溪，春芳著路迷。花明催曙早，云腻惹空低。
乱前上卢相:虏黠虽多变，兵骄即易乘。犹须劳斥候，勿遣大河冰。
歌:处处亭台只坏墙，军营人学内人妆。太平故事因君唱，马上曾听隔教坊。
偈:人若憎时我亦憎，逃名最要是无能。后生乞汝残风月，自作深林不语僧。
淮西:鳌冠三山安海浪，龙盘九鼎镇皇都。莫夸十万兵威盛，消个忠良效顺无。
青龙师安上人:灾曜偏临许国人，雨中衰菊病中身。清香一炷知师意，应为昭陵惜老臣。
山中:凡鸟爱喧人静处，闲云似妒月明时。世间万事非吾事，只愧秋来未有诗。
送道者二首:洞天真侣昔曾逢，西岳今居第几峰。峰顶他时教我认，相招须把碧芙蓉。殷勤不为学烧金，道侣惟应识此心。雪里千山访君易，微微鹿迹入深林。
省试:粉闱深锁唱同人，正是终南雪霁春。闲系长安千匹马，今朝似减六街尘。
有赠:有诗有酒有高歌，春色年年奈我何。试问羲和能驻否，不劳频借鲁阳戈。
红茶花:景物诗人见即夸，岂怜高韵说红茶。牡丹枉用三春力，开得方知不是花。
乐府:五更窗下簇妆台，已怕堂前阿母催。满鸭香薰鹦鹉睡，隔帘灯照牡丹开。
放龟二首:却为多知自不灵，今朝教汝卜长生。若求深处无深处，只有依人会有情。世外犹迷不死庭，人间莫恃自无营。本期沧海堪投迹，却向朱门待放生。
华下对菊:清香裛露对高斋，泛酒偏能浣旅怀。不似春风逞红艳，镜前空坠玉人钗。
华阴县楼:丹霄能有几层梯，懒更扬鞭耸翠蜺。偶凭危栏且南望，不劳高掌欲相携。
莲峰前轩:人间上寿若能添，只向人间也不嫌。看著四邻花竞发，高楼从此莫垂帘。
步虚:阿母亲教学步虚，三元长遣下蓬壶。云韶韵俗停瑶瑟，鸾鹤飞低拂宝炉。
赠日东鉴禅师:故国无心度海潮，老禅方丈倚中条。夜深雨绝松堂静，一点飞萤照寂寥。
戏题试衫:朝班尽说人宜紫，洞府应无鹤着绯。从此玉皇须破例，染霞裁赐地仙衣。
寄王赞学:黄卷不关兼济业，青山自保老闲身。一行万里纤尘静，可要张仪更入秦。
杂题二首:先知左袒始同行，须待龙楼羽翼成。若使只凭三杰力，犹应汉鼎一毫轻。鱼在枯池鸟在林，四时无奈雪霜侵。若教激劝由真宰，亦奖青松径寸心。
光化踏青有感:引得车回莫认恩，却成寂寞与谁论。到头不是君王意，羞插垂杨更傍门。
少仪:昨日登班缀柏台，更惭起草属微才。锦窠不是寻常锦，兼向丘迟夺得来。
柏东:冥得机心岂在僧，柏东闲步爱腾腾。免教世路人相忌，逢著村醪亦不憎。
题裴晋公华岳庙题名:岳前大队赴淮西，从此中原息鼓鼙。石阙莫教苔藓上，分明认取晋公题。
寄薛起居:小域新衔贺圣朝，亦知蹇分巧难抛。粗才自合无岐路，不破工夫漫解嘲。
月下留丹灶:月下留丹灶，坛边树羽衣。异香人不觉，残夜鹤分飞。朝会初元盛，蓬瀛旧侣稀。瑶函真迹在，妖魅敢扬威。
元日:甲子今重数，生涯只自怜。殷勤元日日，欹午又明年。
诗品二十四则。雄浑:大用外腓，真体内充。返虚入浑，积健为雄。具备万物，横绝太空。荒荒油云，寥寥长风。超以象外，得其环中。持之匪强，来之无穷。
诗品二十四则。劲健:行神如空，行气如虹。巫峡千寻，走云连风。饮真茹强，蓄素守中。喻彼行健，是谓存雄。天地与立，神化攸同。期之以实，御之以终。
诗品二十四则。自然:俯拾即是，不取诸邻。俱道适往，著手成春。如逢花开，如瞻岁新。真予不夺，强得易贫。幽人空山，过水采蘋。薄言情晤，悠悠天钧。
诗品二十四则。含蓄:不著一字，尽得风流。语不涉难，已不堪忧。是有真宰，与之沈浮。如渌满酒，花时返秋。悠悠空尘，忽忽海沤。浅深聚散，万取一收。
诗品二十四则。豪放:观花匪禁，吞吐大荒。由道返气，处得以狂。天风浪浪，海山苍苍。真力弥满，万象在旁。前招三辰，后引凤凰。晓策六鳌，濯足扶桑。
诗品二十四则。精神:欲返不尽，相期与来。明漪绝底，奇花初胎。青春鹦鹉，杨柳池台。碧山人来，清酒满杯。生气远出，不著死灰。妙造自然，伊谁与裁？
诗品二十四则。疏野:惟性所宅，真取弗羁。拾物自富，与率为期。筑屋松下，脱帽看诗。但知旦暮，不辨何时。倘然适意，岂必有为。若其天放，如是得之。
诗品二十四则。委曲:登彼太行，翠绕羊肠。杳霭流玉，悠悠花香。力之于时，声之于羌。似往已回，如幽匪藏。水理漩洑，鹏风翱翔。道不自器，与之圆方。
诗品二十四则。形容:绝伫灵素，少回清真。如觅水影，如写阳春。风云变态，花草精神。海之波澜，山之嶙峋。俱似大道，妙契同尘。离形得似，庶几斯人。
诗品二十四则。飘逸:落落欲往，矫矫不群。缑山之鹤，华顶之云。高人画中，令色絪缊。御风蓬叶，泛彼无垠。如不可执，如将有闻。识者已领，期之愈分。
诗品二十四则。流动:若纳水輨，如转丸珠。夫岂可道，假体遗愚。荒荒坤轴，悠悠天枢。载要其端，载同其符。超超神明，返返冥无。来往千载，是之谓乎。
送边上从事:戎装佩镆铘，走马逐轻车。衰草城边路，残阳垄上笳。黄河穿汉界，青冢出胡沙。提笔男儿事，功名立可夸。
送人尉黔中:盘山行几驿，水路复通巴。峡涨三川雪，园开四季花。公庭飞白鸟，官俸请丹砂。知尉黔中后，高吟采物华。
题东林寺虎掊泉:胜致通幽感，灵泉有虎掊。爪抬山脉断，掌托石心拗。竹蔼疑相近，松阴盖亦交。转令栖遁者，真境逾难抛。
登甘露寺:盘江上几层，峭壁半垂藤。殿锁南朝像，龛禅外国僧。海涛摏砌槛，山雨洒窗灯。日暮疏钟起，声声彻广陵。
甘露寺北轩:晓色宜闲望，山风远益清。白云连晋阁，碧树尽芜城。少静沙痕出，烟消野火平。最堪佳此境，为我长诗情。
咏萤:熠熠与娟娟，池塘竹树边。乱飞同曳火，成聚却无烟。微雨洒不灭，轻风吹欲燃。旧曾书案上，频把作囊悬。
公子行:青山薄薄漏春风，日暮鸣鞭柳影中。回望玉楼人不见，酒旗深处勒花骢。
以人参遗段成式:人形上品传方志，我得真英自紫团。惭非叔子空持药，更请伯言审细看。
行路难:莫言行路难，夷狄如中国。谓言骨肉亲，中门如异域。出处全在人，路亦无通塞。门前两条辙，何处去不得。
大垂手:金刀剪轻云，盘用黄金缕。装束赵飞燕，教来掌上舞。舞罢飞燕死，片片随风去。
胡无人行:男儿徇大义，立节不沽名。腰间悬陆离，大歌胡无行。不读战国书，不览黄石经。醉卧咸阳楼，梦入受降城。更愿生羽翼，飞身入青冥。请携天子剑，斫下旄头星。自然胡无人，虽有无战争。悠哉典属国，驱羊老一生。
燕台二首:燕台累黄金，上欲招儒雅。贵得贤士来，更下于隗者。自然乐毅徒，趋风走天下。何必驰凤书，旁求向林野。燕台高百尺，燕灭台亦平。一种是亡国，犹得礼贤名。何似章华畔，空余禾黍生。
哭刘驾博士:出门四顾望，此日何徘徊。终南旧山色，夫子安在哉。君诗如门户，夕闭昼还开。君名如四时，春尽夏复来。原野多丘陵，累累如高台。君坟须数尺，谁与夫子偕。
起夜来:念远心如烧，不觉中夜起。桃花带露泛，立在月明里。
长安道:此地无驻马，夜中犹走轮。所以路傍草，少于衣上尘。
天威行:蛮岭高，蛮海阔，去舸回艘投此歇。一夜舟人得梦间，草草相呼一时发。飓风忽起云颠狂，波涛摆掣鱼龙僵。海神怕急上岸走，山燕股栗入石藏。金蛇飞状霍闪过，白日倒挂银绳长。轰轰砢砢雷车转，霹雳一声天地战。风定云开始望看，万里青山分两片。车遥遥，马阗阗，平如砥，直如弦。云南八国万部落，皆知此路来朝天。耿恭拜出井底水，广利刺开山上泉。若论终古济物意，二将之功皆小焉。
华山:谁将倚天剑，削出倚天峰。众水背流急，他山相向重。树黏青霭合，崖夹白云浓。一夜盆倾雨，前湫起毒龙。
吊栖白上人:今古递相送，几时无逝波。篇章名不朽，寂灭理如何。内殿留真影，闲房落贝多。从兹高塔寺，惆怅懒经过。
北山书事:黄河一曲山，天半锁重关。圣日雄藩静，秋风老将闲。车舆穿谷口，市井响云间。大野无飞鸟，元戎校猎还。
雨中宿僧院:千灯有宿因，长老许相亲。夜永楼台雨，更深江海人。劳生无了日，妄念起微尘。不是真如理，何门静此身。
江行至沙浦:烟霞接杳冥，旅泊寄回汀。夜雨雷电歇，春江蛟蜃腥。城侵潮影白，峤截鸟行青。遍欲探泉石，南须过洞庭。
闻仰山禅师往曹溪因赠:曹溪松下路，猿鸟重相亲。四海求玄理，千峰绕定身。异花天上堕，灵草雪中春。自惜经行处，焚香礼旧真。
秘省伴直:乔枝聚暝禽，叠阁锁遥岑。待月当秋直，看书废夜吟。残薪留火细，古井下瓶深。纵欲抄前史，贫难遂此心。
送新罗僧:东来此学禅，多病念佛缘。把锡离岩寺，收经上海船。落帆敲石火，宿岛汲瓶泉。永向扶桑老，知无再少年。
赠仰大师:仰山因久住，天下仰山名。井邑身虽到，林泉性本清。野云居处尽，江月定中明。仿佛曾相识，今来隔几生。
延福里秋怀:终年九陌行，要路迹皆生。苦学犹难至，甘贫岂有成。病携秋卷重，闲著暑衣轻。一别林泉久，中宵御水声。
题玄哲禅师影堂:吾师视化身，一念即遗尘。岩谷藏虚塔，江湖散学人。云迷禅处石，院掩写来真。寂寞焚香后，闲阶细草生。
题小松:松子落何年，纤枝长水边。斫开深涧雪，移出远林烟。带月栖幽鸟，兼花灌冷泉。微风动清韵，闲听罢琴眠。
试月中桂:与月转洪濛，扶疏万古同。根非生下土，叶不坠秋风。每以圆时足，还随缺处空。影高群木外，香满一轮中。未种丹霄日，应虚玉兔宫。何当因羽化，细得问玄功。
越中赠别:东越相逢几醉眠，满楼明月镜湖边。别离吟断西陵渡，杨柳秋风两岸蝉。
渔者:首戴圆荷发不梳，叶舟为宅水为居。沙头聚看人如市，钓得澄江一丈鱼。
赠河南诗友:山东令族玉无尘，裁剪烟花笔下春。不把瑶华借风月，洛阳才子更何人。
春日有怀:高下寻花春景迟，汾阳台榭白云诗。看山怀古翻惆怅，未胜遥传不到时。
鹭鸶障子:剪得机中如雪素，画为江上带丝禽。闲来相对茅堂下，引出烟波万里心。
题友人草堂:空山卜隐初，生计亦无余。三亩水边竹，一床琴畔书。深林收晚果，绝顶拾秋蔬。坚话长如此，何年献子虚。
七松亭:七松亭上望秦川，高鸟闲云满目前。已比子真耕谷口，岂同陶令卧江边。临崖把卷惊回烧，扫石留僧听远泉。明月影中宫漏近，珮声应宿使朝天。
经宣城元员外山居:无人袭仙隐，石室闭空山。避烧猿犹到，随云鹤不还。涧荒岩影在，桥断树阴闲。但有黄河赋，长留在世间。
省中偶作:二转郎曹自勉旃，莎阶吟步想前贤。不如何逊无佳句，若比冯唐是壮年。捧制名题黄纸尾，约僧心在白云边。乳毛松雪春来好，直夜清闲且学禅。
终南山:带雪复衔春，横天占半秦。势奇看不定，景变写难真。洞远皆通岳，川多更有神。白云幽绝处，自古属樵人。
汉武帝将候西王母下降:昆仑凝想最高峰，王母来乘五色龙。歌听紫鸾犹缥缈，语来青鸟许从容。风回水落三清月，漏苦霜传五夜钟。树影悠悠花悄悄，若闻箫管是行踪。
刘阮洞中遇仙子:天和树色霭苍苍，霞重岚深路渺茫。云实满山无鸟雀，水声沿涧有笙簧。碧沙洞里乾坤别，红树枝前日月长。愿得花间有人出，免令仙犬吠刘郎。
穆王宴王母于九光流霞馆:桑叶扶疏闭日华，穆王邀命宴流霞。霓旌著地云初驻，金奏掀天月欲斜。歌咽细风吹粉蕊，饮余清露湿瑶砂。不知白马红缰解，偷吃东田碧玉花。
送康祭酒赴轮台:灞水桥边酒一杯，送君千里赴轮台。霜粘海眼旗声冻，风射犀文甲缝开。断碛簇烟山似米，野营轩地鼓如雷。分明会得将军意，不斩楼兰不拟回。
哭陷边许兵马使:北风裂地黯边霜，战败桑干日色黄。故国暗回残士卒，新坟空葬旧衣裳。散牵细马嘶青草，任去佳人吊白杨。除却阴符与兵法，更无一物在仪床。
蚕妇:晓夕采桑多苦辛，好花时节不闲身。若教解爱繁华事，冻杀黄金屋里人。
题庐山双剑峰:倚天双剑古今闲，三尺高于四面山。若使火云烧得动，始应农器满人间。
云:千形万象竟还空，映水藏山片复重。无限旱苗枯欲尽，悠悠闲处作奇峰。
金钱花:也无棱郭也无神，露洗还同铸出新。青帝若教花里用，牡丹应是得钱人。
早春:新历才将半纸开，小庭犹聚爆竿灰。偏憎杨柳难钤辖，又惹东风意绪来。
鹦鹉:色白还应及雪衣，嘴红毛绿语仍奇。年年锁在金笼里，何似陇山闲处飞。
句:回眸绿水波初起，合掌白莲花未开。
送李秀才入军:弱柳贞松一地栽，不因霜霰自难媒。书生只是平时物，男子争无乱世才。铁马已随红旆去，同人犹著白衣来。到头功业须如此，莫为初心首重回。
蜀中寓怀:千里烟霞锦水头，五丁开得也风流。春装宝阙重重树，日照仙州万万楼。蛙似公孙虽不守，龙如诸葛亦须休。此中无限英雄鬼，应对江山各自羞。
司天台:拂云朱槛捧昭回，静对铜浑水镜开。太史只知频奏瑞，苍生无计可防灾。景公进德星曾退，汉帝推诚日为回。何事旷官全不语，好天良月锁高台。
雨后过华岳庙:华山黑影霄崔嵬，金天□□门未开。雨淋鬼火灭不灭，风送神香来不来。墙外素钱飘似雪，殿前阴柏吼如雷。知君暗宰人间事，休把苍生梦里裁。
赠弹琴李处士:情知此事少知音，自是先生枉用心。世上几时曾好古，人前何必更沾襟。致身不似笙竽巧，悦耳宁如郑卫淫。三尺焦桐七条线，子期师旷两沈沈。
山中病后作:卧病厌厌三伏尽，商飙初自水边来。高峰枯槁骨偏峭，野树扶疏叶未摧。时序追牵从鬓改，蝉声酸急是谁催。云门不闭全无事，心外沈然一聚灰。
项羽庙:为虏为王尽偶然，有何羞见汉江船。停分天下犹嫌少，可要行人赠纸钱。
古石砚:追琢他山石，方圆一勺深。抱真唯守墨，求用每虚心。波浪因文起，尘埃为废侵。凭君更研究，何啻直千金。
送刘将军入关讨贼:世人多恃武，何者是真雄。欲灭黄巾贼，须凭黑槊公。指星忧国计，望气识天风。明日凌云上，期君第一功。
代崇徽公主意:金钗坠地鬓堆云，自别朝阳帝岂闻。遣妾一身安社稷，不知何处用将军？
别墅:此地可求息，开门足野情。窗明雨初歇，日落风更清。苍藓槎根匝，碧烟水面生。玩奇心自乐，暑月听蝉声。
鸡鸣曲:海树相扶乌影翘，戴红拍翠声胶胶。鸳瓦冻危金距趫，夸雄斗气争相高。漏残雨急风萧萧，患乱忠臣欺宝刀。霜浓月薄星昭昭，太平才子能歌谣。山翁梦断出衡茅，谷口雾中饥虎号，离人枕上心忉忉。
西门行:劳禽不择枝，饥虎不畏槛。君子当固穷，无为仲由滥。尔奋空拳彼击剑，水纵长澜火飞焰。汉高偶试神蛇验，武王龟筮惊人险。四龙或跃犹依泉，小狐勿恃冲波胆。
春雨:大帝闲吹破冻风，青云融液流长空。天人醉引玄酒注，倾香旋入花根土。湿尘轻舞唐唐春，神娥无迹莓苔新。老农私与牧童论，纷纷便是仓箱本。
石版歌:云根劈裂雷斧痕，龙泉切璞青皮皴。直方挺质贞且真，当庭卓立凝顽神。春雨流膏成立文，主人性静看长新。明月夜来回短影，何如照冷太湖滨。
苍颉台:先贤忧民诈，观迹成纲纪。自有书契来，争及结绳理。
妾薄命:妾命何太薄，不及宫中水。时时对天颜，声声入君耳。
君子行:君子慎所履，小人多所疑。尼甫至圣贤，犹为匡所縻。
空城雀:啾啾空城雀，一啄数跳跃。宁寻覆辙余，岂比巢危幕。茫茫九万鹏，百雉且为乐。
猛虎行:猛虎不怯敌，烈士无虚言。怯敌辱其班，虚言负其恩。爪牙欺白刃，果敢无前阵。须知易水歌，至死无悔吝。
石版:高人好自然，移得它山碧。不磨如版平，大巧非因力。古藓小青钱，尘中看野色。冷倚砌花春，静伴疏篁直。山僧若转头，如逢旧相识。
春风:青帝使和气，吹嘘万国中。发生宁有异，先后自难同。辇草不消力，岩花应费功。年年三十骑，飘入玉蟾宫。
自愧:多负悬弧礼，危时隐薜萝。有心明俎豆，无力执干戈。壮士难移节，贞松不改柯。缨尘徒自满，欲濯待清波。
春日:浩荡东风里，裴回无所亲。危城三面水，古树一边春。衰世难修道，花时不称贫。滔滔天下者，何处问通津。
秋日疾中寄诸同志:闲居无胜事，公干卧来心。门静秋风晚，人稀古巷深。花疏篱菊色，叶减井梧阴。赖有斯文在，时时得强寻。
赠任肃:玄发难姑息，青云有路岐。莫言多事日，虚掷少年时。松色雪中出，人情难后知。圣朝公道在，中鹄勿差池。
赠来进士鹏:语玄人不到，星汉在灵空。若使无良遇，虚言有至公。月明千峤雪，滩急五更风。此际若吟力，分将造化功。
题王氏山居:檐有烟岚色，地多松竹风。自言离乱后，不到鼓鼙中。径柳拂云绿，山樱带雪红。南边青嶂下，时见采芝翁。
闻泉:淅淅梦初惊，幽窗枕簟清。更无人共听，只有月空明。急想穿岩曲，低应过石平。欲将琴强写，不是自然声。
萱草:芳草比君子，诗人情有由。只应怜雅态，未必解忘忧。积雨莎庭小，微风藓砌幽。莫言开太晚，犹胜菊花秋。
红薇:春雨有五色，洒来花旋成。欲留池上景，别染草中英。画出看还欠，蓪为插未轻。王孙多好事，携酒寄吟倾。
庭竹:嫩绿与老碧，森然庭砌中。坐销三伏景，吟起数竿风。叶影重还密，梢声远或通。更期春共看，桃映小花红。
哭所知:朝作青云士，暮为玄夜人。风灯无定度，露薤亦逡巡。乘马惊新冢，书帷摆旧尘。只应从此去，何处福生民？
陈正字山居:一叶闲飞斜照里，江南仲蔚在蓬蒿。天衢云险驽骀蹇，月桂风和梦想劳。绕枕泉声秋雨细，对门山色古屏高。此中即是神仙地，引手何妨一钓鳌。
与刘三礼陈孝廉言志:真宰无私造化均，年年分散月中春。皆期早蹑青云路，谁肯长为白社人？宋国高风休敛翼，圣朝公道易酬身。大须审固穿杨箭，莫遣参差鬓雪新。
送谭孝廉赴举:鼓鼙声里寻诗礼，戈戟林间入镐京。好事尽从难处得，少年无向易中轻。也知贵贱皆前定，未见疏慵遂有成。吾道近来稀后进，善开金口答公卿。
送人:一轴烟花满口香，诸侯相见肯相忘。未闻珪璧为人弃，莫倦江山去路长。盈耳暮蝉催别骑，数杯浮蚁咽离肠。眼前多少难甘事，自古男儿当自强。
题刘处士居:压破岚光半亩余，竹轩兰砌共清虚。泉经小槛声长急，月过修篁影旋疏。溪鸟时时窥户牖，山云往往宿庭除。干戈谩道因天意，渭水高人自钓鱼。
早鸡:锦翅朱冠惊四邻，稻粱恩重职司晨。不知下土兵难戢，但报明时向国人。
草檄答南蛮有咏:辞天出塞阵云空，雾卷霞开万里通。亲受虎符安宇宙，誓将龙剑定英雄。残霜敢冒高悬日，秋叶争禁大段风。为报南蛮须屏迹，不同蜀将武侯功。
早发潜水驿谒郎中员外:半床秋月一声鸡，万里行人费马蹄。青野雾销凝晋洞，碧山烟散避秦溪。楼台稍辨乌城外，更漏微闻鹤柱西。已是大仙怜后进，不应来向武陵迷。
题周瑜将军庙:共说生前国步难，山川龙战血漫漫。交锋魏帝旌旂退，委任君王社稷安。庭际雨余春草长，庙前风起晚光残。功勋碑碣今何在，不得当时一字看。
咏史诗。乌江:争帝图王势已倾，八千兵散楚歌声。乌江不是无船渡，耻向东吴再起兵。
咏史诗。阳台:楚国城池飒已空，阳台云雨过无踪。何人更有襄王梦，寂寂巫山十二重。
咏史诗。居延:漠漠平沙际碧天，问人云此是居延。停骖一顾犹魂断，苏武争禁十九年。
咏史诗。夷门:六龙冉冉骤朝昏，魏国贤才杳不存。唯有侯嬴在时月，夜来空自照夷门。
咏史诗。黄金台:北乘羸马到燕然，此地何人复礼贤。若问昭王无处所，黄金台上草连天。
咏史诗。汉江:汉江一带碧流长，两岸春风起绿杨。借问胶船何处没，欲停兰棹祀昭王。
咏史诗。陈宫:陈国机权未可涯，如何后主恣娇奢。不知即入宫中井，犹自听吹玉树花。
咏史诗。南阳:世乱英雄百战余，孔明方此乐耕锄。蜀王不自垂三顾，争得先生出旧庐？
咏史诗。即墨:即墨门开纵火牛，燕师营里血波流。固存不得田单术，齐国寻成一土丘。
咏史诗。五湖:东上高山望五湖，雪涛烟浪起天隅。不知范蠡乘舟后，更有功臣继踵无。
咏史诗。长平:长平瓦震武安初，赵卒俄成戏鼎鱼。四十万人俱下世，元戎何用读兵书。
咏史诗。东晋:石头城下浪崔嵬，风起声疑出地雷。何事苻坚太相小，欲投鞭策过江来。
咏史诗。武关:战国相持竟不休，武关才掩楚王忧。出门若取灵均语，岂作咸阳一死囚。
咏史诗。垓下:拔山力尽霸图隳，倚剑空歌不逝骓。明月满营天似水，那堪回首别虞姬。
咏史诗。东海:东巡玉辇委泉台，徐福楼船尚未回。自是祖龙先下世，不关无路到蓬莱。
咏史诗。故宜城:武安南伐勒秦兵，疏凿功将夏禹并。谁谓长渠千载后，水流犹入故宜城。
咏史诗。成都:杜宇曾为蜀帝王，化禽飞去旧城荒。年年来叫桃花月，似向春风诉国亡。
咏史诗。轵道:汉祖西来秉白旄，子婴宗庙委波涛。谁怜君有翻身术，解向秦宫杀赵高。
咏史诗。豫让桥:豫让酬恩岁已深，高名不朽到如今。年年桥上行人过，谁有当时国士心？
咏史诗。华亭:陆机西没洛阳城，吴国春风草又青。惆怅月中千岁鹤，夜来犹为唳华亭。
咏史诗。东山:五马南浮一化龙，谢安入相此山空。不知携妓重来日，几树莺啼谷口风。
咏史诗。黄河:博望沉埋不复旋，黄河依旧水茫然。沿流欲共牛郎语，只得灵槎送上天。
咏史诗。凤凰台:秦娥一别凤凰台，东入青冥更不回。空有玉箫千载后，遗声时到世间来。
咏史诗。五丈原:蜀相西驱十万来，秋风原下久裴回。长星不为英雄住，半夜流光落九垓。
咏史诗。平城:汉帝西征陷虏尘，一朝围解议和亲。当时已有吹毛剑，何事无人杀奉春。
咏史诗。汴水:千里长河一旦开，亡隋波浪九天来。锦帆未落干戈起，惆怅龙舟更不回。
咏史诗。金牛驿:山岭千重拥蜀门，成都别是一乾坤。五丁不凿金牛路，秦惠何由得并吞。
咏史诗。箕山:寂寂箕山春复秋，更无人到此溪头。弃瓢岩畔中宵月，千古空闻属许由。
咏史诗。会稽山:越王兵败已山栖，岂望全生出会稽。何事夫差无远虑，更开罗网放鲸鲵。
咏史诗。虞坂:悠悠虞坂路欹斜，迟日和风簇野花。未省孙阳身没后，几多骐骥困盐车。
咏史诗。秦庭:楚国君臣草莽间，吴王戈甲未东还。包胥不动咸阳哭，争得秦兵出武关。
咏史诗。延平津:延平津路水溶溶，峭壁巍岑一万重。昨夜七星潭底见，分明神剑化为龙。
咏史诗。铜柱:一柱高标险塞垣，南蛮不敢犯中原。功成自合分茅土，何事翻衔薏苡冤。
咏史诗。泸水:五月驱兵入不毛，月明泸水瘴烟高。誓将雄略酬三顾，岂惮征蛮七纵劳。
咏史诗。细柳营:文帝銮舆劳北征，条侯此地整严兵。辕门不峻将军令，今日争知细柳营。
咏史诗。叶县:叶公丘墓已尘埃，云矗崇墉亦半摧。借问往年龙见日，几多风雨送将来。
咏史诗。杜邮:自古功成祸亦侵，武安冤向杜邮深。五湖烟月无穷水，何事迁延到陆沉。
咏史诗。柯亭:一宿柯亭月满天，笛亡人没事空传。中郎在世无甄别，争得名垂尔许年。
咏史诗。葛陂:长房回到葛陂中，人已登真竹化龙。莫道神仙难顿学，嵇生自是不遭逢。
咏史诗。朝歌:长嗟墨翟少风流，急管繁弦似寇仇。若解闻韶知肉味，朝歌欲到肯回头。
咏史诗。武陵溪:一溪春水彻云根，流出桃花片片新。若道长生是虚语，洞中争得有秦人。
咏史诗。大泽:白蛇初断路人通，汉祖龙泉血刃红。不是咸阳将瓦解，素灵那哭月明中。
咏史诗。渑池:日照荒城芳草新，相如曾此挫强秦。能令百二山河主，便作樽前击缶人。
咏史诗。荥阳:汉祖东征屈未伸，荥阳失律纪生焚。当时天下方龙战，谁为将军作诔文？
咏史诗。长城:祖舜宗尧自太平，秦皇何事苦苍生？不知祸起萧墙内，虚筑防胡万里城。
咏史诗。赤壁:烈火西焚魏帝旗，周郎开国虎争时。交兵不假挥长剑，已挫英雄百万师。
咏史诗。田横墓:古墓崔巍约路岐，歌传薤露到今时。也知不去朝黄屋，只为曾烹郦食其。
咏史诗。青门:汉皇提剑灭咸秦，亡国诸侯尽是臣。唯有东陵守高节，青门甘作种瓜人。
咏史诗。姑苏台:吴王恃霸弃雄才，贪向姑苏醉醁醅。不觉钱塘江上月，一宵西送越兵来。
咏史诗。金陵:侯景长驱十万人，可怜梁武坐蒙尘。生前不得空王力，徒向金田自舍身。
咏史诗。番禺:重冈复岭势崔巍，一卒当关万卒回。不是大夫多辨说，尉他争肯筑朝台。
咏史诗。汨罗:襄王不用直臣筹，放逐南来泽国秋。自向波间葬鱼腹，楚人徒倚济川舟。
咏史诗。彭泽:英杰那堪屈下僚，便栽门柳事萧条。凤凰不共鸡争食，莫怪先生懒折腰。
咏史诗。涿鹿:涿鹿茫茫白草秋，轩辕曾此破蚩尤。丹霞遥映祠前水，疑是成川血尚流。
咏史诗。洞庭:五月扁舟过洞庭，鱼龙吹浪水云腥。轩辕黄帝今何在，回首巴山芦叶青。
咏史诗。嶓冢:夏禹崩来一万秋，水从。冢至今流。当时若诉胼胝苦，更使何人别九州？
咏史诗。涂山:大禹涂山御座开，诸侯玉帛走如雷。防风谩有专车骨，何事兹辰最后来？
咏史诗。商郊:莺啭商郊百草新，殷汤遗迹在荒榛。谁知继桀为天子，便是当初祝网人。
咏史诗。傅岩:岩前版筑不求伸，方寸那希据要津。自是武丁安寝夜，一宵宫里梦贤人。
咏史诗。钜桥:积粟成尘竟不开，谁知拒谏剖贤才？武王兵起无人敌，遂作商郊一聚灰。
咏史诗。孟津:秋风飒飒孟津头，立马沙边看水流。见说武王东渡日，戎衣曾此叱阳侯。
咏史诗。邓城:邓侯城垒汉江干，自谓深根百世安。不用三甥谋楚计，临危方觉噬脐难。
咏史诗。绵山:亲在要君召不来，乱山重叠使空回。如何坚执尤人意，甘向岩前作死灰。
咏史诗。摩笄山:春草绵绵岱日低，山边立马看摩笄。黄莺也解追前事，来向夫人死处啼。
咏史诗。柏举:野田极目草茫茫，吴楚交兵此路傍。谁料伍员入郢后，大开陵寝挞平王。
咏史诗。金义岭:凿开山岭引湘波，上去昭回不较多。无限鹊临桥畔立，适来天道过天河。
咏史诗。云云亭:一上高亭日正晡，青山重叠片云无。万年松树不知数，若个虬枝是大夫。
咏史诗。阿房宫:新建阿房壁未干，沛公兵已入长安。帝王苦竭生灵力，大业沙崩固不难。
咏史诗。咸阳:一朝阎乐统群凶，二世朝廷扫地空。唯有渭川流不尽，至今犹绕望夷宫。
咏史诗。废丘山:此水虽非禹凿开，废丘山下重萦回。莫言只解东流去，曾使章邯自杀来。
咏史诗。汉中:荆棘苍苍汉水湄，将坛烟草覆余基。适来投石空江上，犹似龙颜纳谏时。
咏史诗。四皓庙:四皓忘机饮碧松，石岩云殿隐高踪。不知俱出龙楼后，多在商山第几重。
咏史诗。霸陵:原头日落雪边云，犹放韩卢逐兔群。况是四方无事日，霸陵谁识旧将军？
咏史诗。昆明池:欲出昆明万里师，汉皇习战此穿池。如何一面图攻取，不念生灵气力疲。
咏史诗。回中:武皇无路及昆丘，青鸟西沈陇树秋。欲问生前躬祀日，几烦龙驾到泾州。
咏史诗。东门:何人知足反田庐，玉管东门饯二疏。岂是不荣天子禄，后贤那使久闲居。
咏史诗。射熊馆:汉帝荒唐不解忧，大夸田猎废农收。子云徒献长杨赋，肯念高皇沐雨秋。
咏史诗。七里滩:七里青滩映碧层，九天星象感严陵。钓鱼台上无丝竹，不是高人谁解登？
咏史诗。江夏:黄祖才非长者俦，祢衡珠碎此江头。今来鹦鹉洲边过，惟有无情碧水流。
咏史诗。豫州:策马行行到豫州，祖生寂寞水空流。当时更有三年寿，石勒寻为关下囚。
咏史诗。八公山:苻坚举国出西秦，东晋危如累卵晨。谁料此山诸草木，尽能排难化为人。
咏史诗。下第:翰苑何时休嫁女，文昌早晚罢生儿。上林新桂年年发，不许平人折一枝。
采莲:采莲女儿避残热，隔夜相期侵早发。指剥春葱腕似雪，画桡轻拨蒲根月。兰舟尺速有输赢，先到河湾赌何物。才到河湾分首去，散在花间不知处。
赠许牍山人:才子醉更逸，一吟倾一觞。支颐忍有得，摇笔便成章。王粲实可重，祢衡争不狂。何时应会面，梦里是潇湘。
詹碏山居:爱此栖心静，风尘路已赊。十余茎野竹，一两树山花。绕石开泉细，穿罗引径斜。无人会幽意，来往在烟霞。
途中逢进士许巢:声望去已远，门人无不知。义行相识处，贫过少年时。妨寐夜吟苦，爱闲身达迟。难求似君者，我去更逢谁。
称心寺中岛:水木深不极，似将星汉连。中州唯此地，上界别无天。雪折停猿树，花藏浴鹤泉。师为终老意，日日复年年。
清源标公:师为众人重，始得众人师。年到白头日，行如新戒时。瓶添放鱼涧，窗迥袅猿枝。此地堪终老，迷痴自不知。
赠中岳僧:坐来丛木大，谁见入岩年。多病长留药，无忧亦是禅。支床移片石，舂粟引高泉。尽愿求心法，逢谁即拟传。
寄普州贾司仓岛:乱山重复叠，何路访先生。岂料多才者，空垂不世名。闲曹犹得醉，薄俸亦胜耕。莫问吟诗石，年年芳草平。
夜听步虚:寂寂永宫里，天师朝礼声。步虚闻一曲，浑欲到三清。瑞草秋风起，仙阶夜月明。多年远尘意，此地欲铺平。
柳:摇曳惹风吹，临堤软胜丝。态浓谁为识，力弱自难持。学舞枝翻袖，呈妆叶展眉。如何一攀折，怀友又题诗。
送姚合员外赴金州:受诏从华省，开旗发帝州。野烟新驿曙，残照古山秋。树势连巴没，江声入楚流。唯应化行后，吟句上闲楼。
寄灵武胡常侍:青云直上路初通，已在明君倚注中。欲遣为霖安九有，先令作相赞东宫。自从忠谠承天眷，更用文篇续国风。最是何人感恩德，谢敷星下钓渔翁。
赠邻居袁明府:隔竹每呼皆得应，二心亲熟更如何。文章锻炼犹相似，年齿参差不校多。雨后卷帘看越岭，更深欹枕听湖波。朝昏幸得同醒醉，遮莫光阴自下坡。
漳州阳亭言事寄于使君:谢守登城对远峰，金英泛泛满金钟。楼头风景八九月，床下水云千万重。红旆朝昏虽许近，清才今古定难逢。鲤鱼纵是凡鳞鬣，得在膺门合作龙。
题睦州郡中千峰榭:岂知平地似天台，朱户深沈别径开。曳响露蝉穿树去，斜行沙鸟向池来。窗中早月当琴榻，墙上秋山入酒杯。何事此中如世外，应缘羊祜是仙才。
和于中丞登扶风亭:避石攀萝去不迷，行时举步似丹梯。东轩海日已先照，下界晨鸡犹未啼。郭里云山全占寺，村前竹树半藏溪。谢公吟望多来此，此地应将岘首齐。
德政上睦州胡中丞:上德由来合动天，旌旗到日是丰年。群书已熟无人似，五字研成举世传。莫道政声同宇宙，须知紫气满山川。岂唯里巷皆苏息，犹有恩波及钓船。
陪王大夫泛湖:去去凌晨回见星，木兰舟稳画桡轻。白波潭上鱼龙气，红树林中鸡犬声。蜜炬烧残银汉昃，羽觞飞急玉山倾。此时检点诸名士，却是渔翁无姓名。
送王霖赴举:自古主司看荐士，明年应是不参差。须凭吉梦为先兆，必恐长才偶盛时。北阙上书冲雪早，西陵中酒趁潮迟。郄诜可要真消息，只向春前便得知。
王将军:大志无心守章句，终怀上略致殊功。保宁帝业青萍在，投弃儒书绛帐空。密雪曙连葱岭道，青松夜起柳营风。将星依旧当文座，应念愚儒命未通。
题龙瑞观兼呈徐尊师:或雨或云常不定，地灵云雨自无时。世人莫识神方字，仙鸟偏栖药树枝。远壑度年如晦暝，阴溪入夏有凌澌。此中唯有师知我，未得寻师即梦师。
宋从事:出众仙才是谪仙，裁霞曳绣一篇篇。虽将洁白酬知己，自有风流助少年。欹枕卧吟荷叶雨，持杯坐醉菊花天。冥搜太苦神应乏，心在虚无更那边。
卢卓山人画水:常闻画石不画水，画水至难君得名。海色未将蓝汁染，笔锋犹傍墨花行。散吞高下应无岸，斜蹙东南势欲倾。坐久神迷不能决，却疑身在小蓬瀛。
再题龙泉寺上方:牛斗正齐群木末，鸟行横截众山腰。路盘砌下兼穿竹，井在岩头亦统潮。海岸四更看日出，石房三月任花烧。未能割得繁华去，难向此中甘寂寞。
于秀才小池:一泓潋滟复澄明，半日功夫劚小庭。占地未过四五尺，浸天唯入两三星。鹢舟草际浮霜叶，渔火沙边驻小萤。才见规模识方寸，知君立意象沧溟。
赠中岩王处士:垂杨袅袅草芊芊，气象清深似洞天。援笔便成鹦鹉赋，洗花须用桔槔泉。商於避世堪同日，渭曲逢时必有年。直恐刚肠闲未得，醉吟争奈被才牵。
赠夏侯评事:傍窥盛德与高节，缅想应无前后人。讲论参同深到骨，停腾姹女立成银。棋功过却杨玄宝，易义精于梅子真。朱紫侯门犹不见，可知岐路有风尘。
寄于少监:修持清苦振佳声，众鸟那知一鹗情。蹑履三千皆后学，抟风九万即前程。名将日月同时朽，身是山河应数生。从此云泥更悬阔，渔翁不合见公卿。
上郑员外:为郡至公兼至察，古今能有几多人。忧民一似清吟苦，守节还如未达贫。利刃从前堪切玉，澄潭到底不容尘。潜夫岂合干旌旆，甘棹渔舟下钓纶。
题澄圣塔院上方:地灵直是饶风雨，杉桧老于云雨间。只讶窗中常见海，方知砌下更多山。远泉势曲犹须引，野果枝低可要攀。若把重门谕玄寂，何妨善闭却无关。
僧院小泉井:亦恐浅深同禹穴，兼云制度象污樽。窥寻未见泉来路，缅想应穿石裂痕。片段似冰犹可把，澄清如镜不曾昏。欲知到底无尘染，堪与吾师比性源。
陆山人画水:毫末用功成一水，水源山脉固难寻。逡巡便可见波浪，咫尺不能知浅深。但有片云生海口，终无明月在潭心。我来拟学磻溪叟，白首钓璜非陆沈。
郭中山居:莫见一瓢离树上，犹须四壁在林间。沈吟不寐先闻角，屈曲登高自有山。溅石迸泉听未足，亚窗红果卧堪攀。公卿若便遗名姓，却与禽鱼作往还。
雪中寄李知诲判官:聚散联翩急复迟，解将华发两相欺。虽云竹重先藏路，却讶巢倾不损枝。入户便从风起后，照窗翻似月明时。此时门巷无行迹，尘满尊罍谁得知。
东山瀑布:遥夜看来疑月照，平明失去被云迷。挂岩远势穿松岛，击石残声注稻畦。素色喷成三伏雪，馀波流作万年溪。不缘真宰能开决，应向前山杂淤泥。
题赠李校书:名场失手一年年，月桂尝闻到手边。谁道高情偏似鹤，自云长啸不如蝉。众花交艳多成实，深井通潮半杂泉。却是偶然行未到，元来有路上寥天。
送王侍郎浙东入朝:自将苦节酬清秩，肯要庞眉一个钱。恩爱已苏句践国，程途却上大罗天。鱼池菊岛还公署，沙鹤松栽入画船。密奏无非经济术，从容几刻在炉烟。
赠五牙山人洗修白:变通唯在片时间，此事全由一粒丹。若取寿长延至易，如嫌地远缩何难。先生阔别能轻举，弟子才来学不餐。箧里生尘是闲药，外沾犹可救衰残。
石门瀑布:奔倾漱石亦喷苔，此是便随元化来。长片挂岩轻似练，远声离洞咽于雷。气含松桂千枝润，势画云霞一道开。直是银河分派落，兼闻碎滴溅天台。
赠山阴崔明府:用心何况两衙间，退食孜孜亦不闲。压酒晒书犹检点，修琴取药似交关。笙歌入夜舟中月，花木知春县里山。平叔正堪汤饼试，风流不合问年颜。
偶作:直为篇章非动众，遂令轩盖不经过。未妨溪上泛渔艇，又为门前张雀罗。夜学事须凭雪照，朝厨争奈绝烟何。若于岩洞求伦类，今古疏愚似我多。
题新竹:青苔劚破植贞坚，细碧竿排郁眼鲜。小凤凰声吹嫩叶，短蛟龙尾袅轻烟。节环腻色端匀粉，根拔秋光暗长鞭。怪得入门肌骨冷，缀风黏月满庭前。
月:桂轮秋半出东方，巢鹊惊飞夜未央。海上风云摇皓影，空中露气湿流光。斜临户牖通宵烛，回照阶墀到晓霜。庾亮恃才高更逸，方闻墨翰已成章。
李侍御上虞别业:满目亭台嘉木繁，燕蝉吟语不为喧。昼潮势急吞诸岛，暑雨声回露半村。真为援毫方掩卷，常因按曲便开尊。若将明月为俦侣，应把清风遗子孙。绣羽惊弓离果上，红鳞见饵出蒲根。寻君未要先敲竹，且棹渔舟入大门。
浅井:夜入明河星似少，曙摇澄碧扇风翻。细泉细脉难来到，应觉添瓶耗旧痕。
与徐温话别:去去何时却见君，悠悠烟水似天津。明年今夜有明月，不是今年看月人。
酬孙发:锦价转高花更巧，能将旧手弄新梭。从来一字为褒贬，二十八言犹太多。
过李群玉故居:讦直上书难遇主，衔冤下世未成翁。琴尊剑鹤谁将去，惟锁山斋一树风。
江南闻新曲:席上新声花下杯，一声声被拍声摧。乐工不识长安道，尽是书中寄曲来。
经故侯郎中旧居:一朝寂寂与冥冥，垄树未长坟草青。高节雄才向何处，夜阑空锁满池星。
越中逢孙百篇:上才乘酒到山阴，日日成篇字字金。镜水周回千万顷，波澜倒泻入君心。
寄谢麟:越国云溪秀发时，蒋京词赋谢麟诗。后来若要知优劣，学圃无过老圃知。
赠会稽杨长官:直钩终日竟无鱼，钟鼓声中与世疏。若向湖边访幽拙，萧条四壁是闲居。
贻亮上人:秋水一泓常见底，涧松千尺不生枝。人间学佛知多少，净尽心花只有师。
贻曦上人:四十年来多少人，一分零落九成尘。与师犹得重相见，亦是枯株勉强春。
书原上鲍处士屋壁:水阔坐看千万里，青芜盖地接天津。祢衡莫爱山中静，绕舍山多却碍人。
赠江上老人:潭底锦鳞多识钓，未投香饵即先知。欲教鱼目无分别，须学揉蓝染钓丝。
惜花:可怜妍艳正当时，刚被狂风一夜吹。今日流莺来旧处，百般言语殢空枝。
题天柱观鱼尊师旧院:早识吾师频到此，芝童药犬亦相迎。今师一去无来日，花洞石坛空月明。
题画建溪图:六幅轻绡画建溪，刺桐花下路高低。分明记得曾行处，只欠猿声与鸟啼。
题君山:曾于方外见麻姑，闻说君山自古无。元是昆仑山顶石，海风吹落洞庭湖。
失题:十六声中运手轻，一声声似自然声。不缘精妙过流辈，争得江南别有名。
岁仗:玉帛朝元万国来，鸡人晓唱五门开。春排北极迎仙驭，日捧南山入寿杯。歌舜薰风铿剑佩，祝尧嘉气霭楼台。可怜四海车书共，重见萧曹佐汉材。
长城:当时无德御乾坤，广筑徒劳万古存。谩役生民防极塞，不知血刃起中原。珠玑旋见陪陵寝，社稷何曾保子孙。降虏至今犹自说，冤声夜夜傍城根。
帝里:喧喧蹄毂走红尘，南北东西暮与晨。谩道青云难得路，何曾紫陌有闲人。杯倾竹叶侯门月，马落桃花御水春。只合咏歌来大国，况逢文景化惟新。
题水帘洞:乱泉飞下翠屏中，名共真珠巧缀同。一片长垂今与古，半山遥听水兼风。虽无舒卷随人意，自有潺湲济物功。每向暑天来往见，疑将仙子隔房栊。
野花:拂露丛开血色殷，枉无名字对空山。时逢舞蝶寻香至，少有行人辍棹攀。若在侯门看不足，为生江岸见如闲。结根毕竟输桃李，长近都城紫陌间。
山阳贻友人:性僻多将云水便，山阳酒病动经年。行迟暖陌花拦马，睡重春江雨打船。闲弄玉琴双鹤舞，静窥庭树一猱悬。结茅更莫期深隐，声价如今满日边。
题沧浪峡:门向红尘日日开，入门襟袖远尘埃。暗香惹步涧花发，晚景逼檐溪鸟回。不为市朝行路近，有谁车马看山来。可怜严子持竿处，云水终年锁绿苔。
萤二首:水殿清风玉户开，飞光千点去还来。无风无月长门夜，偏到阶前点绿苔。裴回无烛冷无烟，秋径莎庭入夜天。休向书窗来照字，近来红蜡满歌筵。
芳草:曲江岸上天街里，两地纵生车马多。不似萋萋南浦见，晚来烟雨半相和。
河湟:河湟何计绝烽烟，免使征人更戍边。尽放农桑无一事，遣教知有太平年。
望仙:千金垒土望三山，云鹤无踪羽卫还。若说神仙求便得，茂陵何事在人间。
骊山:风摇岩桂露闻香，白鹿惊时出绕墙。不向骊山锁宫殿，可知仙去是明皇。
题终南山僧堂:九衢终日见南山，名利何人肯掩关。唯有吾师达真理，坐看霜树老云间。
大散岭:过往长逢日色稀，雪花如掌扑行衣。岭头却望人来处，特地身疑是鸟飞。
早行:雨洒江声风又吹，扁舟正与睡相宜。无端戍鼓催前去，别却青山向晓时。
温泉:一条春水漱莓苔，几绕玄宗浴殿回。此水贵妃曾照影，不堪流入旧宫来。
送春:欲别东风剩黯然，亦知春去有明年。世间争那人先老，更对残花一醉眠。
陈宫:白玉尊前紫桂香，迎春阁上燕双双。陈王半醉贵妃舞，不觉隋兵夜渡江。
水帘:万点飞泉下白云，似帘悬处望疑真。若将此水为霖雨，更胜长垂隔路尘。
吴王古宫井二首:古宫荒井曾平后，见说耕人又凿开。拾得玉钗镌敕字，当时恩泽赐谁来。含青薜荔随金甃，碧砌磷磷生绿苔。莫言数尺无波水，曾与如花并照来。
公子行:金鞍玉勒照花明，过后春风特地生。半醉五侯门里出，月高犹在禁街行。
春日偶题城南韦曲:韦曲城南锦绣堆，千金不惜买花栽。谁知豪贵多羁束，落尽春红不见来。
上东川顾尚书:轻财重义真公子，长策沈机继武侯。龙节坐持兵十万，可怜三蜀尽无忧。
过王濬墓:埋骨千年近路尘，路傍碑号晋将军。当时若使无功业，早个耕桑到此坟。
边将:马上乘秋欲建勋，飞狐夜斗出师频。若无紫塞烟尘事，谁识青楼歌舞人。战骨沙中金镞在，贺筵花畔玉盘新。由来边卒皆如此，只是君门合杀身。
秋别:别路垂杨柳，秋风凄管弦。青楼君去后，明月为谁圆。
凤州北楼:城上层楼北望时，闲云远水自相宜。人人尽道堪图画，枉遣山翁醉习池。
牡丹花:似共东风别有因，绛罗高卷不胜春。若教解语应倾国，任是无情亦动人。芍药与君为近侍，芙蓉何处避芳尘。可怜韩令功成后，辜负秾华过此身。
暇日有寄姑苏曹使君兼呈张郎中郡中宾僚:嘉植阴阴覆剑池，此中能政动神祇。湖边观稼雨迎马，城外犒军风满旗。融酒徒夸无算爵，俭莲还少最高枝。珊瑚笔架真珠履，曾和陈王几首诗。
始皇陵:荒堆无草树无枝，懒向行人问昔时。六国英雄漫多事，到头徐福是男儿。
途中献晋州孟中丞:太平天子念蒲东，又委星郎养育功。昨日隼旟辞阙下，今朝珠履在河中。楼移庾亮千山月，树待袁宏一扇风。不及政成应入拜，晋州何足展清通。
四皓庙:汉惠秦皇事已闻，庙前高木眼前云。楚王谩费闲心力，六里青山尽属君。
早发:北去南来无定居，此生生计竟何如。酷怜一觉平明睡，长被鸡声恶破除。
香:沈水良材食柏珍，博山烟暖玉楼春。怜君亦是无端物，贪作馨香忘却身。
邺城:台上年年掩翠蛾，台前高树夹漳河。英雄亦到分香处，能共常人较几多。卷六百五十六
早春巴陵道中:远雪亭亭望未销，岳阳春浅似相饶。短芦冒土初生笋，高柳偷风已弄条。波泛洞庭猵獭健，谷连荆楚鬼神妖。中流菱唱泊何处，一只画船兰作桡。
淮南送李司空朝觐:圣君宵旰望时雍，丹诏西来雨露浓。宣父道高休叹凤，武侯才大本吟龙。九州似鼎终须负，万物为铜只待熔。腊后春前更何事，便看经度奏东封。
清溪江令公宅:蛮笺象管夜深时，曾赋陈宫第一诗。宴罢风流人不见，废来踪迹草应知。莺怜胜事啼空巷，蝶恋馀香舞好枝。还有往年金甃井，牧童樵叟等闲窥。
送内使周大夫自杭州朝贡:八都上将近平戎，便附輶轩奏圣聪。三接驾前朝觐礼，一函江表战征功。云间阆苑何时见，水底瑶池触处通。知有殿庭馀力在，莫辞消息寄西风。
绣:一片丝罗□□□，洞房西室女工劳。花随玉指添春色，鸟逐金针长羽毛。蜀锦谩夸声自贵，越绫虚说价功高。可中用作鸳鸯被，红叶枝枝不碍刀。
白角篦:白似琼瑶滑似苔，随梳伴镜拂尘埃。莫言此个尖头物，几度撩人恶发来。
金钱花:占得佳名绕树芳，依依相伴向秋光。若教此物堪收贮，应被豪门尽劚将。
寄前户部陆郎中:出驯桑雉入朝簪，箫洒清名映士林。近日篇章欺白雪，早年词赋得黄金。桂堂纵道探龙颔，兰省何曾驻鹤心。离乱事多人不会，酒浓花暖且闲吟。
重送朗州张员外:朱轮此去正春风，且驻青云听断蓬。一榻早年容孺子，双旌今日别文翁。诚知汲善心长在，争奈干时迹转穷。酬德酬恩两无路，谩劳惆怅凤城东。
炀帝陵:入郭登桥出郭船，红楼日日柳年年。君王忍把平陈业，只博雷塘数亩田。
马嵬坡:佛屋前头野草春，贵妃轻骨此为尘。从来绝色知难得，不破中原未是人。
隋堤柳:夹路依依千里遥，路人回首认隋朝。春风未借宣华意，犹费工夫长绿条。
姑苏台:让高泰伯开基日，贤见延陵复命时。未会子孙因底事，解崇台榭为西施。
王濬墓:男儿未必尽英雄，但到时来即命通。若使吴都犹王气，将军何处立殊功。
鹰:越海霜天暮，辞韬野草干。俊通司隶职，严奉武夫官。眼恶藏蜂在，心粗逐物殚。近来脂腻足，驱遣不妨难。
寄易定公乘亿侍郎:谢舞仍宫柳，高奇世少双。侍中生不到，园令死须降。班秩通乌府，樽罍奉碧幢。昭王有馀烈，试为祷迷邦。
菊:篱落岁云暮，数枝聊自芳。雪裁纤蕊密，金拆小苞香。千载白衣酒，一生青女霜。春丛莫轻薄，彼此有行藏。
寄虔州薛大夫:祝融峰下别，三载梦魂劳。地转南康重，官兼亚相高。海鹏终负日，神马背眠槽。会得窥成绩，幽窗染兔毫。
苏小小墓:魂兮檇李城，犹未有人耕。好月当年事，残花触处情。向谁曾艳冶，随分得声名。应侍吴王宴，兰桡暗送迎。
投寄韦右丞:赤壁征文聘，中台拜郄诜。官资参令仆，曹署辖星辰。幞被从谁起，持纲自此新。举朝明典教，封纳诏书频。禁树曾摛藻，台乌旧避尘。便应酬倚注，何处话穷鳞。
雪:尽道丰年瑞，丰年事若何。长安有贫者，为瑞不宜多。
题凿石山僧院:日夜潮声送是非，一回登眺一忘机。怜师好事无人见，不把兰芽染褐衣。
圉城偶作:东望陈留日欲曛，每因刀笔想夫君。自从郭泰碑铭后，只见黄金不见文。
乌程:两府攀陪十五年，郡中甘雨幕中莲。一瓶犹是乌程酒，须对霜风度泫然。
尚父偶建小楼，特摛丽藻绝句不敢称扬三首:结构叨冯柱石才，敢期幢盖此裴回。阳春曲调高谁和，尽日焚香倚隗台。玳簪珠履愧非才，时凭阑干首重回。只待淮妖剪除后，别倾卮酒贺行台。阑槛初成愧楚才，不知星彩尚迂回。风流孔令陶钧外，犹记山妖逼小台。
茅斋:从事不从事，养生非养生。职为尸禄本，官是受恩名。时态已相失，岁华徒自惊。西斋一卮酒，衰老与谁倾。
使者:使者衔中旨，崎岖万里行。人心犹未革，天意似难明。四海霍光第，六宫张奉营。陪臣无以报，西望不胜情。
中秋夜不见月:阴云薄暮上空虚，此夕清光已破除。只恐异时开霁后，玉轮依旧养蟾蜍。
杜处士新居:翠敛王孙草，荒诛宋玉茅。寇余无故物，时薄少深交。迸笋穿行径，饥雏出坏巢。小园吾亦有，多病近来抛。
秋晚:宰邑惭良术，为文愧壮图。纵饶长委命，争奈渐非夫。杯酒有时有，乱罹无处无。金庭在何域，回首一踟蹰。
春居:春风百卉摇，旧国路迢迢。偶病成疏散，因贫得寂寥。倚帘高柳弱，乘露小桃夭。春色常无处，村醪更一瓢。
钱塘府亭:新恩别启馆娃宫，还拜吴王向此中。九牧土田周制在，两藩茅社汉仪同。春生旧苑芳洲雨，香入高台小径风。更有宠光人未见，问安调膳尽三公？
经耒阳杜工部墓:紫菊馨香覆楚醪，奠君江畔雨萧骚。旅魂自是才相累，闲骨何妨冢更高。騄骥丧来空蹇蹶，芝兰衰后长蓬蒿。屈原宋玉邻君处，几驾青螭缓郁陶。
题袁溪张逸人所居:蒲梢猎猎燕差差，数里溪光日落时。芳树文君机上锦，远山孙寿镜中眉。鸡窗夜静开书卷，鱼槛春深展钓丝。若使浮名拘绊得，世间何处有男儿。
寄徐济进士:往年疏懒共江湖，月满花香记得无。霜压楚莲秋后折，雨催蛮酒夜深酤。红尘偶别迷前事，丹桂相倾愧后徒。出得函关抽得手，从来不及阮元瑜。
塞外:塞外偷儿塞内兵，圣君宵旰望升平。碧幢未作朝廷计，白梃犹驱妇女行。可使御戎无上策，只应忧国是虚声。汉王第宅秦田土，今日将军已自荣。
咏史:蠹简遗编试一寻，寂寥前事似如今。徐陵笔砚珊瑚架，赵胜宾朋玳瑁簪。未必片言资国计，只应邪说动人心。九原郝泚何由起，虚误西蕃八尺金。
甘露寺火后:六朝胜事已尘埃，犹有闲人怅望来。只道鬼神能护物，不知龙象自成灰。犀惭水府浑非怪，燕说吴宫未是灾。还识平泉故侯否，一生踪迹比楼台。
董仲舒:灾变儒生不合闻，谩将刀笔指乾坤。偶然留得阴阳术，闭却南门又北门。
献尚父大王:数年铁甲定东瓯，夜渡江山瞻斗牛。今日朱方平殄后，虎符龙节十三州。
蜂:不论平地与山尖，无限风光尽被占。采得百花成蜜后，为谁辛苦为谁甜？
帘二首:叠影重纹映画堂，玉钩银烛共荧煌。会应得见神仙在，休下真珠十二行。翡翠佳名世共稀，玉堂高下巧相宜。殷勤为嘱纤纤手，卷上银钩莫放垂。
定远楼:前年上将定妖氛，曾筑岩城驻大军。近日关防虽弛柝，旧时栏槛尚侵云。蛮兵绩盛人皆伏，坐石名高世共闻。唯恐乱来良吏少，不知谁解叙功勋。
漂母冢:寂寂荒坟一水滨，芦洲绝岛自相亲。青娥已落淮边月，白骨甘为泉下尘。原上荻花飘素发，道傍菰叶碎罗巾。虽然寂寞千秋魄，犹是韩侯旧主人。
扇上画牡丹:为爱红芳满砌阶，教人扇上画将来。叶随彩笔参差长，花逐轻风次第开。闲挂几曾停蛱蝶，频摇不怕落莓苔。根生无地如仙桂，疑是姮娥月里栽。
七夕:月帐星房次第开，两情惟恐曙光催。时人不用穿针待，没得心情送巧来。
柳:一簇青烟锁玉楼，半垂阑畔半垂沟。明年更有新条在，绕乱春风卒未休。
严陵滩:中都九鼎勤英髦，渔钓牛蓑且遁逃。世祖升遐夫子死，原陵不及钓台高。
县斋秋晚酬友人朱瓒见寄:中和节后捧琼瑰，坐读行吟数月来。只叹雕龙方擅价，不知赪尾竟空回。千枝白露陶潜柳，百尺黄金郭隗台。惆怅报君无玉案，水天东望一裴回。
粉:每持纤白助君时，霜自无憀雪自疑。郎若姓何应解傅，女能窥宋不劳施。妆成丽色唯花妒，落尽啼痕只镜知。最好玉京仙署里，更和秋月照琼枝。
简令生日:祥烟霭霭拂楼台，庆积玄元节后来。已向青阳标四序，便从嵩岳应三台。龟衔玉柄增年算，鹤舞琼筵献寿杯。自顾下儒何以祝，柱天功业济时才。
病骢马:枥上病骢蹄褭褭，江边废宅路迢迢。自经梅雨长垂耳，乍食菰浆欲折腰。金络衔头光未灭，玉花毛色瘦来焦。曾听禁漏惊街鼓，惯踏康庄怕小桥。夜半雄声心尚壮，日中高卧尾还摇。龙媒落地天池远，何事牵牛在碧霄？
王夷甫:把得闲书坐水滨，读来前事亦酸辛。莫言麈尾清谭柄，坏却淳风是此人。
谩天岭:西去休言蜀道难，此中危峻已多端。到头未会苍苍色，争得禁他两度谩。
芳树:细萼慢逐风，暖香闲破鼻。青帝固有心，时时漏天意。去年高枝犹堕地，今年低枝已憔悴。吾所以见造化之权，变通之理，春夏作头，秋冬为尾，循环反覆无终已。人生长短同一轨，若使威可以制，力可以止，则秦皇不肯敛手下沙丘，孟贲不合低头入蒿里。伊人强猛犹如此，顾我劳生何足恃。但愿我开素袍，倾绿蚁，陶陶兀兀大醉于清宵白昼间，任他上是天，下是地。
圣真观刘真师院十韵:帘下严君卜，窗间少室峰。摄生门已尽，混迹世犹逢。山薮师王烈，簪缨友戴颙。鱼跳介象鲙，饭吐葛玄蜂。紫饱垂新椹，黄轻堕小松。尘埃金谷路，楼阁上阳钟。野耗鸢肩寄，仙书鸟爪封。支床龟纵老，取箭鹤何慵。别久曾牵念，闲来肯压重。尚余青竹在，试为剪成龙。
寄聂尊师:欲芟荆棘种交梨，指画城中日恐迟。安得紫青磨镜石，与君闲处看荣衰。
金山僧院:根盘蛟蜃路藤萝，四面无尘辍棹过。得似吾师始惆怅，眼前终日有风波。
送陆郎中赴阙:幕下留连两月强，炉边侍史旧焚香。不关雨露偏垂意，自是鸳鸾合著行。三署履声通建礼，九霄星彩映明光。少瑜镂管丘迟锦，从此西垣使凤凰。
许由庙:高挂风瓢濯汉滨，土阶三尺愧清尘。可怜比屋堪封日，若到人间是众人。
题段太尉庙:近甸蒙尘日，南梁反正年。飘流茂陵碗，零落太官椽。建纛非降楚，披图异录燕。堪嗟侍中血，不及御衣前。
八骏图:穆满当年物外程，电腰风脚一何轻。如今纵有骅骝在，不得长鞭不肯行。
病中题主人庭鹤:辽水华亭旧所闻，病中毛羽最怜君。稻粱且足身兼健，何必青云与白云？
蝉:天地工夫一不遗，与君声调借君緌。风栖露饱今如此，应忘当年滓浊时。
早行:雨洒江声风又吹，扁舟正与睡相宜。无端戍鼓催前去，别却青山向晓时。
江南别:去年今夜江南别，鸳鸯翅冷飞蓬爇。今年今夜江北边，鲤鱼肠断音书绝。男儿心事无了时，出门上马不自知。
堋口逢人:艰难别离久，中外往还深。已改当时发，空余旧日心。
移住别友:自到西川住，惟君别有情。常逢对门远，又隔一重城。
泾溪:泾溪石险人竞惧，终岁不闻倾覆人。却是平流无石处，时时闻说有沈沦。
题杜甫集:楚水悠悠浸楚亭，楚南天地两无情。忍交孙武重泉下，不见时人说用兵。
题磻溪垂钓图:吕望当年展庙谟，直钩钓国更谁如。若教生在西湖上，也是须供使宅鱼。
春风:也知有意吹嘘切，争奈人间善恶分。但是秕糠微细物，等闲抬举到青云。
杏花:暖气潜催次第春，梅花已谢杏花新。半开半落闲园里，何异荣枯世上人？
席上歌水调:余声宛宛拂庭梅，通济渠边去又回。若使炀皇魂魄在，为君应合过江来。
句:窗前远岫悬生碧，帘外残霞挂熟红。
艺堂:堂开冻石千年翠，艺讲秋胶百步威。揖让未能忘典礼，英雄孰不惯戎衣。风波险似金机骇，日月忙如雪羽飞。莫怪尊前频浩叹，男儿志愿与时违。
题司空图壁:姓氏司空贵，官班御史卑。老夫如且在，不用叹屯奇。
致孙状元诉醵罚钱:未识都知面，频输复分钱。苦心事笔砚，得志助花钿。徒步求秋赋，持杯给暮饘。力微多谢病，非不奉同年。
红蔷薇:晓啼珠露浑无力，绣簇罗襦不著行。若缀寿阳公主额，六宫争肯学梅妆。
及第后宿平康里诗:春来无处不闲行，楚润相看别有情。好是五更残酒醒，时时闻唤状头声。
复谑廷裕:曾随风水化凡鳞，安上门前一字新。闻道蜀江风景好，不知何似杏园春。
吊贾岛:一一玄微缥缈成，尽吟方便爽神情。宣宗谪去为闲事，韩愈知来已振名。海底也应搜得净，月轮常被玩教倾。如何未隔四十载，不遇论量向此生。
题玉芝双奉院:入门如洞府，花木与时稀。夜坐山当户，秋吟叶满衣。犬随童子出，鸟避俗人飞。至药应将熟，年年火气微。
枯木诗辞召命作:枯木傍溪崖，由来岁月赊。有根盘水石，无叶接烟霞。二月苔为色，三冬雪作花。不因星使至，谁识是灵槎？
上子男寿昌宰:陶公为政卓潘齐，入县看花柳满堤。百里江山聊展骥，九皋云月怪驱鸡。高楼野色迎襟袖，比屋歌声远鼓鼙。只恐攀辕留不住，明时霄汉有丹梯。
赠进士李德新接海棠梨:蜀人犹说种难成，何事江东见接生。席上若微桃李伴，花中堪作牡丹兄。高轩日午争浓艳，小径风移旋落英。一种呈妍今得地，剑峰梨岭谩纵横。
夏:触目皆因长养功，浮生何处问穷通？柳长北阙丝千缕，云簇南山火万笼。大野烟尘飘赫日，高楼帘幕逗薰风。身心已在喧阗处，惟羡沧浪把钓翁。
记知闻近过关试:短行轴了付三铨，休把新衔恼必先。今日便称前进士，好留春色与明年。
春鸠:村南微雨新，平绿净无尘。散睡桑条暖，闲鸣屋脊春。远闻和晓梦，相应在诸邻。行乐花时节，追飞见亦频。
题崇庆寺壁:十口沟隍待一身，半年千里绝音尘。鬓毛如雪心如死，犹作长安下第人。
途中除夜:南北浮萍迹，年华又暗催。残灯和腊尽，晓角带春来。鬓欲渐侵雪，心仍未肯灰。金门旧知己，谁为脱尘埃？
感事:浊河从北下，清洛向东流。清浊皆如此，何人不白头？
雪中:金阁倚云开，朱轩犯雪来。三冬辛苦样，天意似难栽。
道中有感:一醉六十日，一裘三十年。年华经几日，日日掉征鞭。
即事:三年离水石，一旦隐樵渔。为问青云上，何人识卷舒。
秋:阳羡溪声冷骇人，洞庭山翠晚凝神。天将金玉为风露，曾为高秋几度贫。
句:君恩秋后叶，日日向人疏。
城东即事:闲寻香陌凤城东，时暂开襟向远风。玉笛一声芳草外，锦鸳双起碧流中。苑边花竹浓如绣，渭北山川淡似空。回首汉宫烟霭里，天河金阁未央宫。
对月:残霞卷尽出东溟，万古难消一片冰。公子踏开香径藓，美人吹灭画堂灯。琼轮正辗丹霄去，银箭休催皓露凝。别有洞天三十六，水晶台殿冷层层。
陪浙西王侍郎夜宴:深锁雷门宴上才，旋看歌舞旋传杯。黄金鸂鶒当筵睡，红锦蔷薇映烛开。稽岭好风吹玉佩，镜湖残月照楼台。小儒末座频倾耳，只怕城头画角催。
焚书坑:竹帛烟销帝业虚，关河空锁祖龙居。坑灰未冷山东乱，刘项元来不读书。
亭台:雕楹累栋架崔嵬，院宇生烟次第开。为向西窗添月色，岂辞南海取花栽。意将画地成幽沼，势拟驱山近小台。清境渐深官转重，春时长是别人来。
塞下:到处人皆著战袍，麾旗风紧马蹄劳。黑山霜重弓添硬，青冢沙平月更高。大野几重开雪岭，长河无限旧云涛。凤林关外皆唐土，何日陈兵戍不毛。
曲江:曲沼深塘跃锦鳞，槐烟径里碧波新。此中境既无佳境，他处春应不是春。金榜真仙开乐席，银鞍公子醉花尘。明年二月重来看，好共东风作主人。
问古:大底荣枯各自行，兼疑阴骘也难明。无门雪向头中出，得路云从脚下生。深作四溟何浩渺，高为五岳太峥嵘。都来总向人间看，直到皇天可是平。
仙掌:万仞连峰积翠新，灵踪依旧印轮巡。何如捧日安皇道，莫把回山示世人。已擘峻流穿太岳，长扶王气拥强秦。为余势负天工背，索取风云际会身。
燕子:不知大厦许栖无，频已衔泥到座隅。曾与佳人并头语，几回抛却绣工夫。
句:女娲罗裙长百尺，搭在湘江作山色。
松:托根蟠泰华，倚干蚀莓苔。谁云山泽间，而无梁栋材？
梅:玉人下瑶台，香风动轻素。画角弄江城，鸣珰月中堕。
春草:随梦入池塘，无心在金谷。青风自年年，吹遍天涯绿。
渔:相聚即为邻，烟火自成簇。约伴过前溪，撑破蘼芜绿。
秋葵:月瓣团栾剪赭罗，长条排蕊缀鸣珂。倾阳一点丹心在，承得中天雨露多。
春草:天北天南绕路边，托根无处不延绵。萋萋总是无情物，吹绿东风又一年。
七夕:会合无由叹久违，一年一度是缘非。而予愿乞天孙巧，五色纫针补衮衣。
翡翠:莎草江汀漫晚潮，翠华香扑水光遥。玉楼春暖笙歌夜，妆点花钿上舞翘。
寄同上人:高高山顶寺，更有最高人。定起松鸣屋，吟圆月上身。云藏三伏热，水散百溪津。曾乞兰花供，无书又过春。
长陵:长安高阙此安刘，祔葬累累尽列侯。丰上旧居无故里，沛中原庙对荒丘。耳闻明主提三尺，眼见愚民盗一坏。千载腐儒骑瘦马，渭城斜月重回头。
送许户曹:沙头小燕鸣春和，杨柳垂丝烟倒拖。将军楼船发浩歌，云樯高插天嵯峨。白虹走香倾翠壶，劝饮花前金叵罗。神鳌驾粟升天河，新承雨泽浮恩波。
小院:小院无人夜，烟斜月转明。清宵易惆怅，不必有离情。
春雪初霁杏花正芳月上夜吟:霁景明如练，繁英杏正芳。姮娥应有语，悔共雪争光。
楚天:楚天遥望每长嚬，宋玉襄王尽作尘。不会瑶姬朝与暮，更为云雨待何人？
题宗人故帖:所忠无处访相如，风笈尘编迹尚余。惟有孝标情最厚，一编遗在茂陵书。
垂柳:绊惹春风别有情，世间谁敢斗轻盈？楚王江畔无端种，饿损纤腰学不成。
汉殿:鸟去云飞意不通，夜坛斜月转松风。君王寂虑无消息，却就闲人觅巨公。
贺李昌时禁苑新命:振鹭翔鸾集禁闱，玉堂珠树莹风仪。不知新到灵和殿，张绪何如柳一枝？
汉嗣:汉嗣安危系数君，高皇决意势难分。张良口辨周昌吃，同建储宫第一勋。
四老庙:西汉储宫定不倾，可能园绮胜良平。举朝公将无全策，借请闲人羽翼成。
初秋到慈州冬首换绛牧:秋杪方攀玉树枝，隔年无计待春晖。自嫌暂作仙城守，不逐莺来共燕飞。
克复后登安国寺阁:千门万户鞠蒿藜，断烬遗垣一望迷。惆怅建章鸳瓦尽，夜来空见玉绳低。
见炀帝宝帐:汉文穷相作前王，悭惜明珠不斗量。翡翠鲛鮹何所直，千裨万接上书囊。
亲仁里闻猿:朱雀街东半夜惊，楚魂湘梦两徒清。五更撩乱趋朝火，满口尘埃亦数声。
试夜题省廊桂:麻衣穿穴两京尘，十见东堂绿桂春。今日竞飞杨叶箭，魏舒休作画筹人。
严子陵:严陵情性是真狂，抵触三公傲帝王。不怕旧交嗔僭越，唤他侯霸作君房。
骊山道中:月殿真妃下彩烟，渔阳追虏及汤泉。君王指点新丰树，几不亲留七宝鞭。
七夕:露白风清夜向晨，小星垂佩月埋轮。绛河浪浅休相隔，沧海波深尚作尘。天外凤凰何寂寞，世间乌鹊漫辛勤。倚阑殿北斜楼上，多少通宵不寐人。
牡丹:青帝于君事分偏，秾堆浮艳倚朱门。虽然占得笙歌地，将甚酬他雨露恩？
福州东禅寺:瓯闽在郊外，师院号东禅。物得居来正，人经论后贤。瓟槽柳塞马，盖地月支綖。鹳鹊尚巢顶，谁堪举世传。
董岭水:湖州安吉县，门与白云齐。禹力不到处，河声流向西。去衙山色远，近水月光低。中有高人在，沙中曳杖藜。
赠双峰山和尚:峨峨双髻山，瀑布泻云间。尘世自疑水，禅门长去关。茯神松不异，藏宝石俱闲。向此师清业，如何方可攀。
赠无了禅师:不学世所惜，是何无了公。灵匡虚院外，虎迹乱山中。昼夜必连去，古今争敢同。禅情岂堪问，问答更无穷。
玉泉寺:寺还名玉泉，澄水亦遭贤。物尚犹如此，人争合偶然。溪流云断外，山峻鸟飞还。初日长廊下，高僧正坐禅。
福州神光寺塔:良匠用材为塔了，神光寺更得高名。风云会处千寻出，日月中时八面明。海水旋流倭国野，天文方戴福州城。相轮顶上望浮世，尘里人心应总平。
赠李裕先辈:晓擎弓箭入初场，一发曾穿百步杨。仙籍旧题前进士，圣朝新奏校书郎。马疑金马门前马，香认芸香阁上香。闲伴李膺红烛下，慢吟丝竹浅飞觞。
塞上:受降城必破，回落陇头移。蕃道北海北，谋生今始知。
塞下曲:石国胡儿向碛东，爱吹横笛引秋风。夜来云雨皆飞尽，月照平沙万里空。
桃花:桃花春色暖先开，明媚谁人不看来。可惜狂风吹落后，殷红片片点莓苔。
薛老峰:薛老峰头三个字，须知此与石齐生。直教截断苍苔色，浮世人侪眼始明。
吊李群玉:群玉诗名冠李唐，投诗换得校书郎。吟魂醉魄知何处，空有幽兰隔岸香。
无等岩:建造上方藤影里，高僧往往似天台。不知名树檐前长，曾问道人岩下来。
采桑:晓陌携笼去，桑林路隔淮。何如斗百草，赌取凤凰钗？
中台五题。乳毛松:松格一何高，何人号乳毛？霜天寓直夜，愧尔伴闲曹。
中台五题。牡丹:乱前看不足，乱后眼偏明。却得蓬蒿力，遮藏见太平。
送许棠先辈之官泾县:白头新作尉，县在故山中。高第能卑宦，前贤尚此风。芜湖春荡漾，梅雨昼溟濛。佐理人安后，篇章莫废功。
寄左省韦起居序:风神何蕴藉，张绪正当年。端简炉香里，濡毫洞案边。饰装无雨备，著述减春眠。旦夕应弥入，银台晓候宣。
寄赠蓝田韦少府先辈:王畿第一县，县尉是词人。馆殿非初意，图书是旧贫。斫冰泉窦响，赛雪庙松春。自此升通籍，清华日近身。
赠富平李宰:夫君清且贫，琴鹤最相亲。简肃诸曹事，安闲一境人。陵山云里拜，渠路雨中巡。易得连宵醉，千缸石冻春。
赵璘郎中席上赋蝴蝶:寻艳复寻香，似闲还似忙。暖烟沈蕙径，微雨宿花房。书幌轻随梦，歌楼误采妆。王孙深属意，绣入舞衣裳。
题水部李羽员外招国里居:野色入前轩，翛然琴与尊。画僧依寺壁，栽苇学江村。自酝花前酒，谁敲雪里门？不辞朝谒远，唯要近慈恩。
梓潼岁暮:江城无宿雪，风物易为春。酒美消磨日，梅香著莫人。老吟穷景象，多难损精神。渐有还京望，绵州减战尘。
深居:吾道有谁同，深居自固穷。殷勤谢绿树，朝夕惠清风。书满闲窗下，琴横野艇中。年来头更白，雅称钓鱼翁。
郊园:相近复相寻，山僧与水禽。烟蓑春钓静，雪屋夜棋深。雅道谁开口，时风未醒心。溪光何以报，只有醉和吟。
回銮:妖星沈雨露，和气满京关。上将忠勋立，明君法驾还。顺风调雅乐，夹道序群班。香泛传宣里，尘清指顾间。楼台新紫气，云物旧黄山。晓渭行朝肃，秋郊旷望闲。庙灵安国步，日角动天颜。浩浩升平曲，流歌彻百蛮。
吊水部贾员外嵩:八韵与五字，俱为时所先。幽魂应自慰，李白墓相连。
菊:王孙莫把比荆蒿，九日枝枝近鬓毛。露湿秋香满池岸，由来不羡瓦松高。
柳:半烟半雨江桥畔，映杏映桃山路中。会得离人无限意，千丝万絮惹春风。
下第退居二首:年来还未上丹梯，且著渔蓑谢故溪。落尽梨花春又了，破篱残雨晚莺啼。未尝青杏出长安，豪士应疑怕牡丹。只有退耕耕不得，茫然村落水吹残。
闲题:举世何人肯自知，须逢精鉴定妍媸。若教嫫母临明镜，也道不劳红粉施。
七祖院小山:小巧功成雨藓斑，轩车日日扣松关。峨嵋咫尺无人去，却向僧窗看假山。
定水寺行香:听经看画绕虚廊，风拂金炉待赐香。丞相未来春雪密，暂偷闲卧老僧床。
浯溪:湛湛清江叠叠山，白云白鸟在其间。渔翁醉睡又醒睡，谁道皇天最惜闲。
重访黄神谷策禅者:初尘芸阁辞禅阁，却访支郎是老郎。我趣转卑师趣静，数峰秋雪一炉香。
赠日东鉴禅师:故国无心渡海潮，老禅方丈倚中条。夜深雨绝松堂静，一点山萤照寂寥。
高蟾先辈以诗笔相示抒成寄酬:张生故国三千里，知者唯应杜紫微。君有君恩秋后叶，可能更羡谢玄晖。
黄莺:春云薄薄日辉辉，宫树烟深隔水飞。应为能歌系仙籍，麻姑乞与女真衣。
失鹭鸶:野格由来倦小池，惊飞却下碧江涯。月昏风急何处宿，秋岸萧萧黄苇枝。
莲叶:移舟水溅差差绿，倚槛风摇柄柄香。多谢浣溪人不折，雨中留得盖鸳鸯。
投所知:砌下芝兰新满径，门前桃李旧垂阴。却应回念江边草，放出春烟一寸心。
忝官谏垣明日转对:吾君英睿相君贤，其那寰区未晏然。明日翠华春殿下，不知何语可闻天。
春阴:推琴当酒度春阴，不解谋生只解吟。舞蝶歌莺莫相试，老郎心是老僧心。
宜春再访芳公言公幽斋写怀叙事，因赋长言:入门长恐先师在，香印纱灯似昔年，涧路萦回斋处远，松堂虚豁讲声圆。顷为弟子曾同社，今忝星郎更契缘。顾渚一瓯春有味，中林话旧亦潸然。
读李白集:何事文星与酒星，一时钟在李先生。高吟大醉三千首，留著人间伴月明。
竹:宜烟宜雨又宜风，拂水藏村复间松。移得萧骚从远寺，洗来疏净见前峰。侵阶藓拆春芽迸，绕径莎微夏荫浓。无赖杏花多意绪，数枝穿翠好相容。
送进士韦序赴举:丹霞照上三清路，瑞锦裁成五色毫。波浪不能随世态，鸾凰应得入吾曹。秋山晚水吟情远，雪竹风松醉格高。预想明年腾跃处，龙津春碧浸仙桃。
献制诰杨舍人:为郡东吴只饮冰，琐闱频降凤书征。随行已有朱衣吏，伴直多招紫阁僧。窗下调琴鸣远水，帘前睡鹤背秋灯。苇陂竹坞情无限，闲话毗陵问杜陵。
自遣:强健宦途何足谓，入微章句更难论。谁知野性真天性，不扣权门扣道门。窥砚晚莺临砌树，迸阶春笋隔篱根。朝回何处消长日，紫阁峰南有旧村。
自适:紫陌奔驰不暂停，送迎终日在郊坰。年来鬓畔未垂白，雨后江头且蹋青。浮蚁满杯难暂舍，贯珠一曲莫辞听。春风只有九十日，可合花前半日醒。
省中偶作:三转郎曹自勉旃，莎阶吟步想前贤。未如何逊无佳句，若比冯唐是壮年。捧制名题黄纸尾，约僧心在白云边。乳毛松雪春来好，直夜清闲且学禅。
欹枕:欹枕高眠日午春，酒酣睡足最闲身。明朝会得穷通理，未必输他马上人。
谷初忝谏垣今宪长薛公方在西阁知奖隆异以四韵代述荣感:旧诗常得在高吟，不奈公心爱苦心。道自琐闱言下振，恩从仙殿对回深。流年渐觉霜欺鬓，至药能教土化金。自拂青萍知有地，斋诚旦夕望为霖。
贺左省新除韦拾遗:初升谏署是真仙，浪透桃花恰五年。垂白郎官居座末，著绯人吏立阶前。百寮班列趋丹陛，两掖风清上碧天。从此追飞何处去，金鸾殿与玉堂连。
永日有怀:能消永日是摴蒱，坑堑由来似宦途。两掷未终楗橛内，座中何惜为呼卢。
长江县经贾岛墓:水绕荒坟县路斜，耕人讶我久咨嗟。重来兼恐无寻处，落日风吹鼓子花。
朝谒:捧日整朝簪，千官一片心。班趋黄道急，殿接紫宸深。威凤回香扆，新莺啭上林。小松含瑞露，春翠易成阴。
书村叟壁:草肥朝牧牛，桑绿晚鸣鸠。列岫檐前见，清泉碓下流。春蔬和雨割，社酒向花篘。引我南陂去，篱边有小舟。
题进士王驾郊居:前山微有雨，永巷净无尘。牛卧篱阴晚，鸠鸣村意春。时浮应寡合，道在不嫌贫。后径临陂水，菰蒲是切邻。
寄察院李侍御文炬:古柏间疏篁，清阴在印床。宿郊虔点馔，秋寺静监香。参集行多揖，风仪见即庄。伫闻横擘去，帷集谏书囊。
鹤:一自王乔放自由，俗人行处懒回头。睡轻旋觉松花堕，舞罢闲听涧水流。羽翼光明欺积雪，风神洒落占高秋。应嫌白鹭无仙骨，长伴渔翁宿苇洲。
壬戌西幸后:武德门前颢气新，雪融鸳瓦土膏春。夜来梦到宣麻处，草没龙墀不见人。
曲江红杏:遮莫江头柳色遮，日浓莺睡一枝斜。女郎折得殷勤看，道是春风及第花。
牡丹:画堂帘卷张清宴，含香带雾情无限。春风爱惜未放开，柘枝鼓振红英绽。
乱后灞上:柳丝牵水杏房红，烟岸人稀草色中。日暮一行高鸟处，依稀合是望春宫。
宗人惠四药:宗人忽惠西山药，四味清新香助茶。爽得心神便骑鹤，何须烧得白朱砂。
山鸟:惊飞失势粉墙高，好个声音好羽毛。小婢不须催柘弹，且从枝上吃樱桃。
借薛尚书集:江天冬暖似花时，上国音尘杳未知。正被虫声喧老耳，今君又借薛能诗。
题嵩阳隐者:四十年高梦，生涯指一丘。无人同久住，有鹤对冥修。草杂芝田出，泉和石髓流。更嫌庭树老，疑是世间秋。
春日郊居酬友人见贻:荒斋原上掩，不出动经旬。忽觉草木变，始知天地春。方期五字达，未厌一箪贫。丽句劳相勉，余非乐钓纶。
牛渚夜泊:烟老石矶平，袁郎夜泛情。数吟人不遇，千古月空明。人事年年别，春潮日日生。无因逢谢尚，风物自凄清。
过陶征君隐居:陶令昔居此，弄琴遗世荣。田园三亩绿，轩冕一铢轻。衰柳自无主，白云犹可耕。不随陵谷变，应只有高名。
灞上:长安名利路，役役古由今。征骑少闲日，绿杨无旧阴。水侵秦甸阔，草接汉陵深。紫阁曾过处，依稀白鸟沈。
己亥岁感事:正闻青犊起葭萌，又报黄巾犯汉营。岂是将皆无上略，直疑天自弃苍生。瓜沙旧戍犹传檄，吴楚新春已废耕。见说圣君能仄席，不知谁是请长缨。
夏日书怀寄道友:达即匡邦退即耕，是非何足挠平生。终期道向希夷得，未省心因宠辱惊。峰转暂无当户影，雉飞时有隔林声。十年惟悟吟诗句，待得中原欲铸兵。
读留侯传:覆楚雠韩势有余，男儿遭遇更难如。偶成汉室千年业，只读圯桥一卷书。翻把壮心轻尺组，却烦商皓正皇储。若能终始匡天子，何必□□□□□。
赤壁怀古:汉室河山鼎势分，勤王谁肯顾元勋？不知征伐由天子，唯许英雄共使君。江上战余陵是谷，渡头春在草连云。分明胜败无寻处，空听渔歌到夕曛。
幽兰:幽植众宁知，芬芳只暗持。自无君子佩，未是国香衰。白露沾长早，春风到每迟。不如当路草，芬馥欲何为？
过绣岭宫:古殿春残绿野阴，上皇曾此驻泥金。三城帐属升平梦，一曲铃关怅望心。苑路暗迷香辇绝，缭垣秋断草烟深。前朝旧物东流在，犹为年年下翠岑。
题授阳镇路:越鸟巢边溪路断，秦人耕处洞门开。小桃花发春风起，千里江山一梦回。
与吴子华侍郎同年玉堂同直怀恩叙恳因成…兼呈诸同年:往年莺谷接清尘，今日鳌山作侍臣。二纪计偕劳笔研，一朝宣入掌丝纶。声名烜赫文章士，金紫雍容富贵身。绛帐恩深无路报，语余相顾却酸辛。
和吴子华侍郎令狐昭化舍人叹白菊衰谢之绝次用本韵:正怜香雪披千片，忽讶残霞覆一丛。还似妖姬长年后，酒酣双脸却微红。
锡宴日作:玉衔花马蹋香街，诏遣追欢绮席开。中使押从天上去，外人知自日边来。臣心净比漪涟水，圣泽深于潋滟杯。才有异恩颁稷契，已将优礼及邹枚。清商适向梨园降，妙妓新行峡雨回。不敢通宵离禁直，晚乘残醉入银台。
宫柳:莫道秋来芳意违，宫娃犹似妒蛾眉。幸当玉辇经过处，不怕金风浩荡时。草色长承垂地叶，日华先动映楼枝。涧松亦有凌云分，争似移根太液池。
从猎三首:猎犬谙斜路，宫嫔识认旗。马前双兔起，宣尔羽林儿。小镫狭鞦鞘，鞍轻妓细腰。有时齐走马，也学唱交交。蹀躞巴陵骏，毰毸碧野鸡。忽闻仙乐动，赐酒玉偏提。
晓日:天际霞光入水中，水中天际一时红。直须日观三更后，首送金乌上碧空。
醉著:万里清江万里天，一村桑柘一村烟。渔翁醉著无人唤，过午醒来雪满船。
柳:一笼金线拂弯桥，几被儿童损细腰。无奈灵和标格在，春来依旧褭长条。
花时与钱尊师同醉因成二十字:桥下浅深水，竹间红白花。酒仙同避世，何用厌长沙。
息兵:渐觉人心望息兵，老儒希觊见澄清。正当困辱殊轻死，已过艰危却恋生。多难始应彰劲节，至公安肯为虚名。暂时胯下何须耻，自有苍苍鉴赤诚。
三月二十七日自抚州往南城县舟行见拂水蔷薇因有是作:江中春雨波浪肥，石上野花枝叶瘦。枝低波高如有情，浪去枝留如力斗。绿刺红房战褭时，吴娃越艳醺酣后。且将浊酒伴清吟，酒逸吟狂轻宇宙。
寄上兄长:两地支离路八千，襟怀凄怆鬓苍然。乱来未必长团会，其奈而今更长年。
宝剑:因极还应有甚通，难将粪壤掩神踪。斗间紫气分明后，擘地成川看化龙。
两贤:卖卜严将卖饼孙，两贤高趣恐难伦。而今若有逃名者，应被品流呼差人。
又一绝请为申达京洛亲交知余病废:鬓惹新霜耳旧聋，眼昏腰曲四肢风。交亲若要知形候，岚嶂烟中折臂翁。
失鹤:正怜标格出华亭，况是昂藏入相经。碧落顺风初得志，故巢因雨却闻腥。几时翔集来华表，每日沈吟看画屏。为报鸡群虚嫉妒，红尘向上有青冥。
卜隐:屏迹还应减是非，却忧蓝玉又光辉。桑梢出舍蚕初老，柳絮盖溪鱼正肥。世乱岂容长惬意，景清还觉易忘机。世间华美无心问，藜藿充肠苎作衣。
漫作二首:暑雨洒和气，香风吹日华。瞬龙惊汗漫，翥凤綷云霞。悬圃珠为树，天池玉作砂。丹霄能几级，何必待乘槎。黍谷纯阳入，鸾霄瑞彩生。岳灵分正气，仙卫借神兵。污俗迎风变，虚怀遇物倾。千钧将一羽，轻重在平衡。
僧影:山色依然僧已亡，竹间疏磬隔残阳。智灯已灭余空烬，犹自光明照十方。
南浦:月若半环云若吐，高楼帘卷当南浦。应是石城艇子来，两桨咿哑过花坞。正值连宵酒未醒，不宜此际兼微雨。直教笔底有文星，亦应难状分明苦。
寄禅师:他心明与此心同，妙用忘言理暗通。气运阴阳成世界，水浮天地寄虚空。劫灰聚散铢锱黑，日御奔驰茧栗红。万物尽遭风鼓动，唯应禅室静无风。
凄凄:深将宠辱齐，往往亦凄凄。白日知丹抱，青云有旧蹊。嗜咸凌鲁济，恶洁助泾泥。风雨今如晦，堪怜报晓鸡。
安贫:手风慵展一行书，眼暗休寻九局图。窗里日光飞野马，案头筠管长蒲卢。谋身拙为安蛇足，报国危曾捋虎须。举世可能无默识，未知谁拟试齐竽。
鹊:偏承雨露润毛衣，黑白分明众所知。高处营巢亲凤阙，静时闲语上龙墀。化为金印新祥瑞，飞向银河旧路岐。莫怪天涯栖不稳，托身须是万年枝。
十月七日早起作时气疾初愈:疾愈身轻觉数通，山无岚瘴海无风。阳精欲出阴精落，天地包含紫气中。
观斗鸡偶作:何曾解报稻粱恩，金距花冠气遏云。白日枭鸣无意问，唯将芥羽害同群。
蜻蜓:碧玉眼睛云母翅，轻于粉蝶瘦于蜂。坐来迎拂波光久，岂是殷勤为蓼丛。
寄邻庄道侣:闻说经旬不启关，药窗谁伴醉开颜。夜来雪压村前竹，賸见溪南几尺山。
睡起:睡起墙阴下药阑，瓦松花白闭柴关。断年不出僧嫌癖，逐日无机鹤伴闲。尘土莫寻行止处，烟波长在梦魂间。终撑舴艋称渔叟，赊买湖心一崦山。
偶题:俟时轻进固相妨，实行丹心仗彼苍。萧艾转肥兰蕙瘦，可能天亦妒馨香。
同年前虞部李郎中自长沙赴行在余以紫石砚赠之赋诗代书:斧柯新样胜珠玑，堪赞星郎染翰时。不向东垣修直疏，即须西掖草妍词。紫光称近丹青笔，声韵宜裁锦绣诗。蓬岛侍臣今放逐，羡君回去逼龙墀。
秋村:稻垄蓼红沟水清，荻园叶白秋日明。空坡路细见骑过，远田人静闻水行。柴门狼藉牛羊气，竹坞幽深鸡犬声。绝粒看经香一炷，心知无事即长生。
夜坐:天似空江星似波，时时珠露滴圆荷。平生踪迹慕真隐，此夕襟怀深自多。格是厌厌饶酒病，终须的的学渔歌。无名无位堪休去，犹拟朝衣换钓蓑。
及第过堂日作:早随真侣集蓬瀛，阊阖门开尚见星。龙尾楼台迎晓日，鳌头宫殿入青冥。暗惊凡骨升仙籍，忽讶麻衣谒相庭。百辟敛容开路看，片时辉赫胜图形。
老将:折枪黄马倦尘埃，掩耳凶徒怕疾雷。雪密酒酣偷号去，月明衣冷斫营回。行驱貔虎披金甲，立听笙歌掷玉杯。坐久不须轻矍铄，至今双擘硬弓开。
余自刑部员外郎为时权所挤值盘石出镇藩屏…长句寄所知:正叨清级忽从戎，况与燕台事不同。开口谩劳矜道在，抚膺唯合哭途穷。操心未省趋浮俗，点额尤惭自至公。他日陶甄寻坠履，沧洲何处觅渔翁。
登楼有题:暑气檐前过，蝉声树杪交。待潮生浦口，看雨过山坳。才见兰舟动，仍闻桂楫敲。窣云朱槛好，终睹凤来巢。
元夜即席:元宵清景亚元正，丝雨霏霏向晚倾。桂兔韬光云叶重，烛龙衔耀月轮明。烟空但仰如膏润，绮席都忘滴砌声。更待今宵开霁后，九衢车马未妨行。
余作探使以缭绫手帛子寄贺因而有诗:解寄缭绫小字封，探花筵上映春丛。黛眉印在微微绿，檀口消来薄薄红。缏处直应心共紧，砑时兼恐汗先融。帝台春尽还东去，却系裙腰伴雪胸。
仙山:一炷心香洞府开，偃松皱涩半莓苔。水清无底山如削，始有仙人骑鹤来。
曲江秋日:斜烟缕缕鹭鸶栖，藕叶枯香折野泥。有个高僧入图画，把经吟立水塘西。
招隐:立意忘机机已生，可能朝市污高情。时人未会严陵志，不钓鲈鱼只钓名。
使风:茶烟睡觉心无事，一卷黄庭在手中。欹枕卷帘江万里，舟人不语满帆风。
夏夜:猛风飘电黑云生，霎霎高林簇雨声。夜久雨休风又定，断云流月却斜明。
以庭前海棠梨花一枝寄李十九员外:二月春风澹荡时，旅人虚对海棠梨。不如寄与星郎去，想得朝回正画眉。
答友人见寄酒:虽可忘忧矣，其如作病何。淋漓满襟袖，更发楚狂歌。
寄禅师:从无入有云峰聚，已有还无电火销。销聚本来皆是幻，世间闲口漫嚣嚣。
大酺乐:晚日催弦管，春风入绮罗。杏花如有意，偏落舞衫多。
春尽日:树头初日照西檐，树底蔫花夜雨沾。外院池亭闻动锁，后堂阑槛见垂帘。柳腰入户风斜倚，榆荚堆墙水半淹。把酒送春惆怅在，年年三月病厌厌。
屐子:方寸肤圆光致致，白罗绣屟红托里。南朝天子欠风流，却重金莲轻绿齿。
夏日:庭树新阴叶未成，玉阶人静一蝉声。相风不动乌龙睡，时有娇莺自唤名。
新上头:学梳松鬓试新裙，消息佳期在此春。为要好多心转惑，遍将宜称问傍人。
中庭:夜短睡迟慵早起，日高方始出纱窗。中庭自摘青梅子，先向钗头戴一双。
咏浴:再整鱼犀拢翠簪，解衣先觉冷森森。教移兰烛频羞影，自试香汤更怕深。初似洗花难抑按，终忧沃雪不胜任。岂知侍女帘帷外，剩取君王几饼金。
昼寝:碧桐阴尽隔帘栊，扇拂金鹅玉簟烘。扑粉更添香体滑，解衣唯见下裳红。烦襟乍触冰壶冷，倦枕徐欹宝髻松。何必苦劳魂与梦，王昌只在此墙东。
意绪:绝代佳人何寂寞，梨花未发梅花落。东风吹雨入西园，银线千条度虚阁。脸粉难匀蜀酒浓，口脂易印吴绫薄。娇饶意态不胜羞，愿倚郎肩永相著。
咏柳:褭雨拖风不自持，全身无力向人垂。玉纤折得遥相赠，便似观音手里时。
后魏时相州人作李波小妹歌疑其未备因补之:李波小妹字雍容，窄衣短袖蛮锦红。未解有情梦梁殿，何曾自媚妒吴宫。难教牵引知酒味，因令怅望成春慵。海棠花下秋千畔，背人撩鬓道匆匆。
偶见背面是夕兼梦:酥凝背胛玉搓肩，轻薄红绡覆白莲。此夜分明来入梦，当时惆怅不成眠。眼波向我无端艳，心火因君特地然。莫道人生难际会，秦楼鸾凤有神仙。
两处:楼上澹山横，楼前沟水清。怜山又怜水，两处总牵情。
自负:人许风流自负才，偷桃三度到瑶台。至今衣领胭脂在，曾被谪仙痛咬来。
红白牡丹:不必繁弦不必歌，静中相对更情多。殷鲜一半霞分绮，洁澈旁边月飐波。看久愿成庄叟梦，惜留须倩鲁阳戈。重来应共今来别，风堕香残衬绿莎。
无题:万态千端一瞬中，沁园芜没伫秋风。
寄僧:柳拂池光一点清，紫方袍袖杖藜行。偶传新句来中禁，谁把闲书寄上卿？锡倚山根重藓破，棋敲石面碎云生。应怜正视淮王诏，不识东林物外情。
和峡州冯使君题所居:三年拔薤成仁政，一日诛茅葺所居。晓岫近排吟阁冷，夜江遥响寝堂虚。唯怀避地逃多难，不羡朝天卧直庐。记得街西邻舍否，投荒南去五千余。
闲书:接鹭陪鸾漫得群，未如高卧紫溪云。晋阳起义寻常见，湖口屯营取次闻。大底鹪鹏须自适，何尝玉石不同焚。回看带砺山河者，济得危时没旧勋。
寄贯休:休公何处在，知我宦情无。已似冯唐老，方知武子愚。一身仍更病，双阙又须趋。若得重相见，冥心学半铢。
秋园:始怜春草细霏霏，不觉秋来绿渐稀。惆怅撷芳人散尽，满园烟露蝶高飞。
富春:天下有水亦有山，富春山水非人寰。长川不是春来绿，千峰倒影落其间。
敷水有丐者云是马侍中诸孙，悯而有赠:天地尘昏九鼎危，大貂曾出武侯师。一心忠赤山河见，百战功名日月知。旧宅已闻栽禁树，诸孙仍见丐征岐。而今不要教人识，正藉将军死斗时。
溪边:溪边花满枝，百鸟带香飞。下有一白鹭，日斜翘石矶。
关东献兵部刘员外:昨夜星辰动，仙郎近汉关。玳筵吟雪罢，锦帐押春还。已到青云上，应栖绛圃间。临邛有词赋，一为奏天颜。
咏柳:自与莺为地，不教花作媒。细应和雨断，轻只爱风裁。好拂锦步障，莫遮铜雀台。灞陵千万树，日暮别离回。
送策上人:昨来非有意，今去亦无心。阙下抛新院，江南指旧林。瓶添新涧绿，笠卸晚峰阴。八字如相许，终辞尺组寻。
潮:暮去朝来无定期，桑田长被此声移。蓬莱若探人间事，一日还应两度知。
陈琳墓:冀州飞檄傲英雄，却把文辞事邺宫。纵道笔端由我得，九泉何面见袁公。
情:依依脉脉两如何，细似轻丝渺似波。月不长圆花易落，一生惆怅为伊多。
送荆南从事之岳州:秋拂湖光一镜开，庾郎兰棹好徘徊。遥知月落酒醒处，五十弦从波上来。
渡淮作:红杏花时辞汉苑，黄梅雨里上淮船。雨迎花送长如此，辜负东风十四年。
薛舍人见征恩赐香并二十八字同寄:往岁知君侍武皇，今来何用紫罗囊。都缘有意重熏裛，更洒江毫上玉堂。
王母庙:鸾龙一夜降昆丘，遗庙千年枕碧流。赚得武皇心力尽，忍看烟草茂陵秋。
和寄座主尚书:偶逢戎旅战争日，岂是明时放逐臣。不用裁诗苦惆怅，风雷看起卧龙身。
江行:霞低水远碧翻红，一棹无边落照中。说示北人应不爱，锦遮泥健马追风。
水调:凿河千里走黄沙，沙殿西来动日华。可道新声是亡国，且贪惆怅后庭花。
经苻坚墓:百里烟尘散杳冥，新平一隰草青青。八公山石君知否，休更中原作彗星。
松江晚泊:吴台越峤两分津，万万樯乌簇夜云。吟尽长江一江月，更无人似谢将军。
便殿候对:宣呼昼入蕊珠宫，玉女窗扉薄雾笼。待得华胥春梦觉，半竿斜日下厢风。
南迁途中作七首。登七盘岭二首:才非贾傅亦迁官，五月驱羸上七盘。从此自知身计定，不能回首望长安。七盘岭上一长号，将谓青天鉴郁陶。近日青天都不鉴，七盘应是未高高。
南迁途中作七首。寄友人:惊魂往往坐疑飘，便好为文慰寂寥。若待清湘葬鱼了，纵然招得不堪招。
南迁途中作七首。访贯休上人:休公为我设兰汤，方便教人学洗肠。自觉尘缨顿潇洒，南行不复问沧浪。
草:染亦不可成，画亦不可得。苌弘未死时，应无此颜色。
远山:隐隐隔千里，巍巍知几重。平时未能去，梦断一声钟。
江树:终日冲奔浪，何年坠乱风？谢公堪入咏，目极在云中。
蔷薇:万卉春风度，繁花夏景长。馆娃人尽醉，西子始新妆。
自讽:本是沧洲把钓人，无端三署接清尘。从来不解长流涕，也渡湘漓作逐臣。
宿青云驿:苍黄负谴走商颜，保得微躬出武关。今夜青云驿前月，伴吟应到落西山。
和张舍人:玉女盆边雪未销，正多春事莫无憀。杏花向日红匀脸，云带环山白系腰。莺转树头欹枕听，冻开泉眼杖藜挑。陵迁谷变如须问，控鹤山人字子乔。
闲居有作:依依芳树拂檐平，绕竹清流浸骨清。爱弄绿苔鱼自跃，惯偷红果鸟无声。踏青堤上烟多绿，拾翠江边月更明。只此超然长往是，几人能遂铸金成。
晚泊松江:落日停桡古渡边，古今踪迹一苍然。平沙尽处云藏树，远吹收来水定天。正困东西千里路，可怜潇洒五湖船。如何不及前贤事，却谢鲈鱼在洛川。
赠广利大师歌:化人之心固甚难，自化之心更不易。化人可以程限之，自化元须有其志。在心为志者何人，今日得之于广利。三十年前识师初，正见把笔学草书。崩云落日千万状，随手变化生空虚。海北天南几回别，每见书踪转奇绝。近来兼解作歌诗，言语明快有气骨。坚如百炼钢，挺特不可屈。又如千里马，脱缰飞灭没。好是不雕刻，纵横冲口发。昨来示我十余篇，咏杀江南风与月。乃知性是天，习是人。莫轻河边羖羊历，飞作天上麒麟。但日新，又日新，李太白，非通神。
风雨吟:
江行:来时风，去时雨，萧萧飒飒春江浦。欹欹侧侧海门帆，轧轧哑哑洞庭橹。
壁画折竹杂言:枯缠藤，重欹雪。渭曲逢，湘江别。不是从来无本根，画工取势教摧折。
赋得欲晓看妆面:胧胧欲曙色，隐隐辨残妆。月始云中出，花犹雾里藏。眉边全失翠，额畔半留黄。转入金屏影，隈侵角枕光。有蝉隳鬓样，无燕著钗行。十二峰前梦，如何不断肠。
桃花:满树和娇烂漫红，万枝丹彩灼春融。何当结作千年实，将示人间造化工。
木笔花:嫩如新竹管初齐，粉腻红轻样可携。谁与诗人偎槛看，好于笺墨并分题。
赠南岳僧全玭:窠居过后更何人，传得如来法印真。昨日祝融峰下见，草衣便是雪山□。
句:好是步虚明月夜，瑞炉蜚下醮坛前。
禁林闻晓莺:曙色分层汉，莺声绕上林。报花开瑞锦，催柳绽黄金。断续随风远，间关送月沈。语当温树近，飞觉禁园深。绣户惊残梦，瑶池啭好音。愿将栖息意，从此沃天心。
句:今秋已约天台月。
谢银工:一碟毡根数十皴，盘中犹更有红鳞。早知文字多辛苦，悔不当初学冶银。
蜀中登第答李搏六韵:何劳问我成都事，亦报君知便纳降。蜀柳笼堤烟矗矗，海棠当户燕双双。富春不并穷师子，濯锦全胜旱曲江。高卷绛纱扬氏宅，半垂红袖薛涛窗。浣花泛鹢诗千首，静众寻梅酒百缸。若说弦歌与风景，主人兼是碧油幢。
醮词:犬咬天关闭，彩童呼仙吏。一封红篆书，为奏尘寰事。八极鳌柱倾，四溟龙鬣沸。长庚冷有芒，文曲淡无气。乌轮不再中，黄沙瘗腥鬼。请帝命真官，临云启金匮。方与清华宫，重正紫极位。旷古雨露恩，安得惜沾施。生人血欲尽，搀抢无饱意。
阳羡杂咏十九首。石兕台:大河波浪激潼关，青兕胡为伏此山。遥想楚王云梦泽，蜺旌羽盖定空还。
阳羡杂咏十九首。观鱼亭:惠施徒自学多方，谩说观鱼理未长。不得庄生濠上旨，江湖何以见相忘。
阳羡杂咏十九首。观妙庵:妙理难观旨甚深，欲知无欲是无心。茅庵不异人间世，河上真人自可寻。
阳羡杂咏十九首。弄云亭:自知无业致吾君，只向春山弄白云。已共此山私断当，不须转辙重移文。
阳羡杂咏十九首。桃溪:芳草霏霏遍地齐，桃花脉脉自成溪。也知百舌多言语，任向春风尽意啼。
阳羡杂咏十九首。李径:一径秾芳万蕊攒，风吹雨打未摧残。怜君尽向高枝发，应为行人要整冠。
寄z6光上人:笔下龙蛇似有神，天池雷雨变逡巡。寄言昔日不龟手，应念江头洴澼人。
寄献山中顾公员外:抽却朝簪著钓蓑，近来声迹转巍峨。祥麟避网虽山野，丹凤衔书即薜萝。乍隐文章情更逸，久闲经济术翻多。深惭未副吹嘘力，竟困风埃争奈何。
学仙词寄顾云:记得初传九转方，碧云峰下祝虚皇。丹砂未熟心徒切，白日难留鬓欲苍。无路洞天寻穆满，有时人世美刘郎。仙人恩重何由报，焚尽星坛午夜香。
寄尉迟侍御:我眠青嶂弄澄潭，君戴貂蝉白玉篸。应向谢公楼上望，九华山色在西南。
上裴侍郎:青衿七十榜三年，建礼含香次第迁。珠彩下连星错落，桂花曾对月婵娟。玉经磨琢多成器，剑拔沈埋更倚天。应念衔恩最深者，春来为寿拜尊前。
读度人经寄郑仁表:身虽一旦尘中老，名拟三清会里题。二午九斋余日在，请君相伴醉如泥。
秋日听僧弹琴:金徽玉轸韵泠然，言下浮生指下泉。恰称秋风西北起，一时吹入碧湘烟。
贾谊:扶持一疏满遗编，汉陛前头正少年。谁道恃才轻绛灌，却将惆怅吊湘川。
凤仙花:香红嫩绿正开时，冷蝶饥蜂两不知。此际最宜何处看，朝阳初上碧梧枝。
下第戏状元崔昭纬:千里江山陪骥尾，五更风水失龙鳞。昨夜浣花溪上雨，绿杨芳草为何人？
访道者不遇:寂寂白云门，寻真不遇真。只应松上鹤，便是洞中人。药圃花香异，沙泉鹿迹新。题诗留姓字，他日此相亲。
经废宅:人生当贵盛，修德可延之。不虑有今日，争教无破时。藓斑题字壁，花发带巢枝。何况蒿原上，荒坟与折碑。
赠欧阳明府:贤宰宰斯邑，政闻闾里间。都缘民讼少，长觉吏徒闲。帆落樽前浦，钟鸣枕上山。回舟却惆怅，数宿钓鱼湾。
赠临上人:不计禅兼律，终须入悟门。解空非有自，所得是无言。眼豁浮生梦，心澄大道源。今来习师者，多锁教中猿。
读友人诗卷:冰齿味瑶轴，只应神鬼知。坐当群静后，吟到月沈时。雪峡猿声健，风柽鹤立危。篇篇一字字，谁复更言诗。
郊居即事投李给事:无禄奉晨昏，闲居几度春。江湖苦吟士，天地最穷人。书剑同三友，蓬蒿外四邻。相知不相荐，何以自谋身。
长安冬日:近腊饶风雪，闲房冻坐时。书生教到此，天意转难知。吟苦猿三叫，形枯柏一枝。还应公道在，未忍与山期。
赠老僧:众僧尊夏腊，灵岳遍曾登。度水手中杖，行山溪畔藤。心空默是印，眉白雪为棱。自得巡方道，栖禅老未能。
赠庐岳隐者:自见来如此，未尝离洞门。结茅遮雨雪，采药给晨昏。古树藤缠杀，春泉鹿过浑。悠悠无一事，不似属乾坤。
题会上人院:鼓角城中寺，师居日得闲。必能行大道，何用在深山。破衲新添线，空门夜不关。心知与眼见，终取到无间。
送友人牧江州:本国兵戈后，难官在此时。远分天子命，深要使君知。但遂生灵愿，当应雨露随。江山胜他郡，闲赋庾楼诗。
送僧:道了亦未了，言闲今且闲。从来无住处，此去向何山。片石树阴下，斜阳潭影间。请师留偈别，恐不到人寰。
赠秋浦金明府长:倚郭难为宰，非君即有私。惟凭野老口，不立政声碑。苦甚求名日，贫于未选时。溪山竟如此，利得且吟诗。
旅寓书事:日日惊身事，凄凄欲断魂。时清不自立，发白傍谁门。中路残秋雨，空山一夜猿。公卿得见面，怀抱细难言。
塞上:草白河冰合，蕃戎出掠频。戍楼三号火，探马一条尘。战士风霜老，将军雨露新。封侯不由此，何以慰征人？
维扬逢诗友张乔:天下方多事，逢君得话诗。直应吾道在，未觉国风衰。生计吟消日，人情醉过时。雅篇三百首，留作后来师。
经青山吊李翰林:何为先生死，先生道日新。青山明月夜，千古一诗人。天地空销骨，声名不傍身。谁移耒阳冢，来此作吟邻？
秋宿诗僧云英房因赠:贾岛怜无可，都缘数句诗。君虽是后辈，我谓过当时。溪浪和星动，松阴带鹤移。同吟到明坐，此道淡谁知？
送人宰吴县:海涨兵荒后，为官合动情。字人无异术，至论不如清。草履随船卖，绫梭隔水鸣。唯持古人意，千里赠君行。
江南逢李先辈:李杜复李杜，彼时逢此时。干戈侵帝里，流落向天涯。岁月消于酒，平生断在诗。怀才不得志，只恐满头丝。
哭友人:病向名场得，终为善误身。无儿承后嗣，有女托何人。葬礼难求备，交情好者贫。惟余旧文集，一览一沾巾。
观棋:对面不相见，用心同用兵。算人常欲杀，顾己自贪生。得势侵吞远，乘危打劫赢。有时逢敌手，当局到深更。
送人宰德清:乱世人多事，耕桑或失时。不闻宽赋敛，因此转流离。天意未如是，君心无自欺。能依四十字，可立德清碑。
维扬冬末寄幕中二从事:闻道长溪尉，相留一馆闲。□□□□□，尚隔几重山。为旅春风外，怀人夜雨间。年来疏览镜，怕见减朱颜。
御沟柳:律到御沟春，沟边柳色新。细笼穿禁水，轻拂入朝人。日近韶光早，天低圣泽匀。谷莺栖未稳，宫女画难真。楚国空摇浪，隋堤暗惹尘。如何帝城里，先得覆龙津。
题庐岳刘处士草堂:仙境闲寻采药翁，草堂留话一宵同。若看山下云深处，直是人间路不通。泉领藕花来洞口，月将松影过溪东。求名心在闲难遂，明日马蹄尘土中。
题瓦棺寺真上人院矮桧:天生仙桧是长材，栽桧希逢此最低。一自旧山来砌畔，几番凡木与云齐。迥无斜影教僧踏，免有闲枝引鹤栖。今日偶题题似着，不知题后更谁题？
投从叔补阙:吾宗不谒谒诗宗，常仰门风继国风。空有篇章传海内，更无亲族在朝中。其来虽愧源流浅，所得须怜雅颂同。三十年吟到今日，不妨私荐亦成公。
山居寄同志:茅斋深僻绝轮蹄，门径缘莎细接溪。垂钓石台依竹垒，待宾茶灶就岩泥。风生谷口猿相叫，月照松头鹤并栖。不是无端过时日，拟从窗下蹑云梯。
题觉禅和:少见修行得似师，茅堂佛像亦随时。禅衣衲后云藏线，夏腊高来雪印眉。耕地诫侵连冢土。伐薪教护带巢枝。有时问着经中事，却道山僧总不知。
题德玄上人院:刳得心来忙处闲，闲中方寸阔于天。浮生自是无空性，长寿何曾有百年。罢定磬敲松罅月，解眠茶煮石根泉。我虽未似师披衲，此理同师悟了然。
怀庐岳旧隐:一别三年长在梦，梦中时蹑石棱层。泉声入夜方堪听，山色逢秋始好登。岩鹿惯随锄药叟，溪鸥不怕洗苔僧。人间有许多般事，求要身闲直未能。
献长沙王侍郎:文星渐见射台星，皆仰为霖沃众情。天泽逼来逢圣主，辞林盛去得书生。云妆岳色供吟景，月浩湘流递政声。美化事多难讽诵，未如耕钓口分明。
赠友人罢举赴交趾辟命:罢却名场拟入秦，南行无罪似流人。纵经商岭非驰驿，须过长沙吊逐臣。舶载海奴镮硾耳，象驼蛮女彩缠身。如何待取丹霄桂，别赴嘉招作上宾。
赠元上人:多少僧中僧行高，偈成流落遍僧抄。经窗月静滩声到，石径人稀藓色交。垂露竹粘蝉落壳，窣云松载鹤栖巢。煮茶童子闲胜我，犹得依时把磬敲。
献郑给事:化行邦域二年春，樵唱渔歌日日新。未降诏书酬善政，不知天泽答何人。秋登岳寺云随步，夜宴江楼月满身。他日朱门恐难扫，沙堤新筑必无尘。
赠休禅和:为僧难得不为僧，僧戒僧仪未是能。弟子自知心了了，吾师应为醉腾腾。多生觉悟非关衲，一点分明不在灯。只道诗人无佛性，长将二雅入三乘。
酬张员外见寄:分应天与吟诗老，如此兵戈不废诗。生在世间人不识，死于泉下鬼应知。啼花蜀鸟春同苦，叫雪巴猿昼共饥。今日逢君惜分手，一枝何校一年迟。
哭方干:何言寸禄不沾身，身没诗名万古存。况有数篇关教化，得无余庆及儿孙。渔樵共垒坟三尺，猿鹤同栖月一村。天下未宁吾道丧，更谁将酒酹吟魂。
下第寄池州郑员外:省出蓬蒿修谒初，蒙知曾不见生疏。侯门数处将书荐，帝里经年借宅居。未必有诗堪讽诵，只怜无援过吹嘘。如今足得成持取，莫使江湖却钓鱼。
赠题兜率寺闲上人院:人间寺应诸天号，真行僧禅此寺中。百岁有涯头上雪，万般无染耳边风。挂帆波浪惊心白，上马尘埃翳眼红。毕竟浮生谩劳役，算来何事不成空。
题护国大师塔:莫认双林是佛林，禅栖无地亦无金。塔前尽礼灰来相，衲下谁宗印了心。笠象胤明双不见，线源分派寸难寻。吾师觉路余知处，大藏经门一夜吟。
晚春寄同年张曙先辈:莫将时态破天真，只合高歌醉过春。易落好花三个月，难留浮世百年身。无金润屋浑闲事，有酒扶头是了人。恩地未酬闲未得，一回醒话一沾巾。
赠彭蠡钓者:偏坐渔舟出苇林，苇花零落向秋深。只将波上鸥为侣，不把人间事系心。傍岸歌来风欲起，卷丝眠去月初沈。若教我似君闲放，赢得湖山到老吟。
闲居即事:形觉清羸道觉肥，竹门前径静相宜。一壶村酒无求处，数朵庭花见落时。章句偶为前辈许，话言多被俗人疑。一枝仙桂如攀得，只此山前是老期。
恩门致书远及山居因献之:时难转觉保身难，难向师门欲继颜。若把白衣轻易脱，却成青桂偶然攀。身居剑戟争雄地，道在乾坤未丧间。必许酬恩酬未晚，且须容到九华山。
李昭象云与二三同人见访有寄:得君书后病颜开，云拉同人访我来。在路不妨冲雨雪，到山还免踏尘埃。吟沈水阁何宵月，坐破松岩几处苔。贫舍款宾无别物，止于空战大尊罍。
和友人见题山居水阁八韵:池阁初成眼豁开，眼前霁景属微才。试攀檐果猿先见，才把渔竿鹤即来。修竹已多犹可种，艳花虽少不劳栽。南昌一榻延徐孺，楚国千钟逼老莱。未称执鞭奔紫陌，惟宜策杖步苍苔。笼禽岂是摩霄翼，润木元非涧下材。鉴已每将天作镜，陶情常以海为杯。和君诗句吟声大，虫豸闻之谓蛰雷。
感寓:大海波涛浅，小人方寸深。海枯终见底，人死不知心。
钓叟:茅屋深湾里，钓船横竹门。经营衣食外，犹得弄儿孙。
再经胡城县:去岁曾经此县城，县民无口不冤声。今来县宰加朱绂，便是生灵血染成。
春来燕:我屋汝嫌低不住，雕梁画阁也知宽。大须稳择安巢处，莫道巢成却不安。
蚕妇:粉色全无饥色加，岂知人世有荣华。年年道我蚕辛苦，底事浑身着苎麻。
八骏图:丹雘传真未得真，那知筋骨与精神。只今恃骏凭毛色，绿耳骅骝赚杀人。
赠僧:利门名路两何凭，百岁风前短焰灯。只恐为僧僧不了，为僧得了总输僧。
过巢湖:世人贪利复贪荣，来向湖边始至诚。男子登舟与登陆，把心何不一般行。
赠老僧:童子为僧今白首，暗锄心地种闲情。时将旧衲添新线，披坐披行过一生。
钓叟:田不曾耕地不锄，谁人闲散得如渠。渠将底物为香饵，一度抬竿一个鱼。
题花木障:不假东风次第吹，笔匀春色一枝枝。由来画看胜栽看，免见朝开暮落时。
顾云侍御出二子请诗因遗一绝:二雏毛骨秀仍奇，小小能吟大大诗。想得月中仙桂树，各从生日长新枝。
题道林寺:身未立间终日苦，身当立后几年荣。万般不及僧无事，共水将山过一生。
泾溪:泾溪石险人兢慎，终岁不闻倾覆人。却是平流无石处，时时闻说有沈沦。
经严陵钓台:苍翠云峰开俗眼，泓澄烟水浸尘心。唯将道业为芳饵，钓得高名直至今。
鸬鹚:一般毛羽结群飞，雨岸烟汀好景时。深水有鱼衔得出，看来却是鹭鹚饥。
自遣:粝食粗衣随分过，堆金积帛欲如何？百年身后一丘土，贫富高低争几多。
秋夜苦吟:吟尽三更未著题，竹风松雨花凄凄。此时若有人来听，始觉巴猿不解啼。
将过湖南经马当山庙因书三绝:人说马当波浪险，我经波浪似通衢。大凡君子行藏是，自有龙神卫过湖。贪残官吏虔诚谒，毒害商人沥胆过。只怕马当山下水，不知平地有风波。九江连海一般深，未必船经庙下沈。头上苍苍没瞒处，不如平取一生心。
梁王坐上赋无云雨:同是乾坤事不同，雨丝飞洒日轮中。若教阴朗长相似，争表梁王造化功。
小松:自小刺头深草里，而今渐觉出蓬蒿。时人不识凌云木，直待凌云始道高。
醉书僧壁:九华山色真堪爱，留得高僧尔许年。听我吟诗供我酒，不曾穿得判斋钱。
寄李隐居:自小栖玄到老闲，如云如鹤住应难。溪山不必将钱买，赢得来来去去看。
上蜀王:封章才达冕旒前，黜诏俄离玉座端。二乱岂由明主用，五危终被佞臣弹。西巡凤府非为固，东播銮舆卒未安。谏疏至今如可在，谁能更与读来看？
咏雨:亢阳今已久，嘉雨自云倾。一点不斜去，极多时下成。
红蔷薇歌:红霞烂泼猩猩血，阿母瑶池晒仙缬。晚日春风夺眼明，蜀机锦彩浑疑黦。公子亭台香触人，百花懡罹无精神。苎罗西子见应妒，风光占断年年新。
刺桐花:南国清和烟雨辰，刺桐夹道花开新。林梢簇簇红霞烂，暑天别觉生精神。秾英斗火欺朱槿，栖鹤惊飞翅忧烬。直疑青帝去匆匆，收拾春风浑不尽。
赠苍溪王明府有文在手曰长生:执手长生在，人皆号地仙。水云真遂性，龟鹤足齐年。但以酒养气，何言命在天。况无婚嫁累，应拍尚平肩。
逢道者神和子:珍重神和子，闻名五十年。童颜终不改，绿发尚依然。酒里消闲日，人间作散仙。长生如可慕，相逐隐林泉。
春草碧色:习习东风扇，萋萋草色新。浅深千里碧，高下一时春。嫩叶舒烟际，微香动水滨。金塘明夕照，辇路惹芳尘。造化功何广，阳和力自均。今当发生日，沥恳祝良辰。
后魏行:力微皇帝谤天嗣，太武凶残人所畏。一朝羖羊历飞上天，子孙尽作河鱼饵。
句:仕宦类商贾，终日常东西。
贺赵观文重试及第:一枝仙桂两回春。始觉文章可致身。已把色丝要上第，又将彩笔冠群伦。龙泉再淬方知利，火浣重烧转更新。今日街头看御榜，大能荣耀苦心人。
晓发:贪路贪名须早发，枕前无计暂裴回。才闻鸡唱呼童起，已有铃声过驿来。衣湿乍惊沾雾露，马行仍未见尘埃。朝朝陌上侵星去，待得酬身了便回。
移石:嶙峋一片溪中石，恰称幽人弹素琴。浪浸多年苔色在，洗来今日碏痕深。磨看粹色何殊玉，敲有奇声直异金。不是不堪为器用，都缘良匠未留心。
瀑布:泻雾倾烟撼撼雷，满山风雨助喧豗。争知不是青天阙，扑下银河一半来。
定鼎门:郏鄏城高门倚天，九重踪迹尚依然。须知道德无关锁，一闭乾坤一万年。
陈仓驿:锦翼花冠安在哉，雄飞雌伏尽尘埃。一双童子应惆怅，不见真人更猎来。
长城:秦筑长城比铁牢，蕃戎不敢过临洮。焉知万里连云色，不及尧阶三尺高。
句:护犊横身立，逢人揭尾跳。
对酒:何用岩栖隐姓名，一壶春酎可忘形。伯伦若有长生术，直到如今醉未醒。
寓言:黄金日日销还铸，仙桂年年折又生。兔走乌飞如未息，路尘终见泰山平。
听赵秀才弹琴:满匣冰泉咽又鸣，玉音闲淡入神清。巫山夜雨弦中起，湘水清波指下生。蜂簇野花吟细韵，蝉移高柳迸残声。不须更奏幽兰曲，卓氏门前月正明。
三堂东湖作:满塘秋水碧泓澄，十亩菱花晚镜清。景动新桥横螮蝀，岸铺芳草睡
寄薛先辈:悬知回日彩衣荣，仙籍高标第一名。瑶树带风侵物冷，玉山和雨射人清。龙翻瀚海波涛壮，鹤出金笼燕雀惊。不说文章与门地，自然毛骨是公卿。
惊秋:不向烟波狎钓舟，强亲文墨事儒丘。长安十二槐花陌，曾负秋风多少秋。
村居书事:年年耕与钓，鸥鸟已相依。砌长苍苔厚，藤抽紫蔓肥。风莺移树啭，雨燕入楼飞。不觉春光暮，绕篱红杏稀。
立春日作:九重天子去蒙尘，御柳无情依旧春。今日不关妃妾事，始知辜负马嵬人。
对酒赋友人:多病仍多感，君心自我心。浮生都是梦，浩叹不如吟。白雪篇篇丽，清酤盏盏深。乱离俱老大，强醉莫沾襟。
又闻湖南荆渚相次陷没:几时闻唱凯旋歌，处处屯兵未倒戈。天子只凭红旆壮，将军空恃紫髯多。尸填汉水连荆阜，血染湘云接楚波。莫问流离南越事，战余空有旧山河。
立春:青帝东来日驭迟，暖烟轻逐晓风吹。罽袍公子樽前觉，锦帐佳人梦里知。雪圃乍开红菜甲，彩幡新翦绿杨丝。殷勤为作宜春曲，题向花笺帖绣楣。
离筵诉酒:感君情重惜分离，送我殷勤酒满卮。不是不能判酩酊，却忧前路酒醒时。
和友人:闭门同隐士，不出动经时。静阅王维画，闲翻褚胤棋。落泉当户急，残月下窗迟。却想从来意，谯周亦自嗤。
题许浑诗卷:江南才子许浑诗，字字清新句句奇。十斛明珠量不尽，惠休虚作碧云词。
江上逢史馆李学士:前年分袂陕城西，醉凭征轩日欲低。去浪指期鱼必变，出门回首马空嘶。关河自此为征垒，城阙于今陷战鼙。谁谓世途陵是谷，燕来还识旧巢泥。
送崔郎中往使西川行在:拜书辞玉帐，万里剑关长。新马杏花色，绿袍春草香。一身朝玉陛，几日过铜梁。莫恋炉边醉，仙宫待侍郎。
官庄:谁氏园林一簇烟，路人遥指尽长叹。桑田稻泽今无主，新犯香醪没入官。
解维:又解征帆落照中，暮程还过秣陵东。二年辛苦烟波里，赢得风姿似钓翁。
雨霁池上作呈侯学士:鹿巾藜杖葛衣轻，雨歇池边晚吹清。正是如今江上好，白鳞红稻紫莼羹。
台城:江雨霏霏江草齐，六朝如梦鸟空啼。无情最是台城柳，依旧烟笼十里堤。
漳亭驿小樱桃:当年此树正花开，五马仙郎载酒来。李白已亡工部死，何人堪伴玉山颓。
夏初与侯补阙江南有约同泛淮汴西赴行朝庄…四韵吊之:本约同来谒帝阍，忽随川浪去东奔。九重圣主方虚席，千里高堂尚倚门。世德只应荣伯仲，诗名终自付儿孙。遥怜月落清淮上，寂寞何人吊旅魂。
旅次甬西见儿童以竹枪纸旗戏为阵列…余因感之:已闻三世没军营，又见儿孙学战争。见尔此言堪恸哭，遣予何日望时平。
垣县山中寻李书记山居不遇，留题河次店:白云红树绕琅东，名鸟群飞古画中。仙吏不知何处隐，山南山北雨蒙蒙。
稻田:绿波春浪满前陂，极目连云罢亚肥。更被鹭鹚千点雪，破烟来入画屏飞。
燕来:去岁辞巢别近邻，今来空讶草堂新。花开对语应相问，不是村中旧主人。
题七步廊:席门无计那残阳，更接檐前七步廊。不羡东都丞相宅，每行吟得好篇章。
语松竹:庭前芳草绿于袍，堂上诗人欲二毛。多病不禁秋寂寞，雨松风竹莫骚骚。
江行西望:西望长安白日遥，半年无事驻兰桡。欲将张翰秋江雨，画作屏风寄鲍昭。
谒巫山庙:乱猿啼处访高唐，路入烟霞草木香。山色未能忘宋玉，水声犹似哭襄王。朝朝暮暮阳台下，为雨为云楚国亡。惆怅庙前无限柳，春来空斗画眉长。
酒渴爱江清:酒渴何方疗，江波一掬清。泻瓯如练色，漱齿作泉声。味带他山雪，光含白露精。只应千古后，长称伯伦情。
抚州江口雨中作:江上闲冲细雨行，满衣风洒绿荷声。金骝掉尾横鞭望，犹指庐陵半日程。
宜君县比卜居不遂，留题王秀才别墅二首:本期同此卧林丘，榾柮炉前拥布裘。何事却骑羸马去，白云红树不相留。明月严霜扑皂貂，羡君高卧正逍遥。门前积雪深三尺，火满红炉酒满瓢。
病中闻相府夜宴戏赠集贤卢学士:满筵红蜡照香钿，一夜歌钟欲沸天。花里乱飞金错落，月中争认绣连乾。尊前莫话诗三百，醉后宁辞酒十千。无那两三新进士，风流长得饮徒怜。
即事:乱世时偏促，阴天日易昏。无言搔白首，憔悴倚东门。
勉儿子:养尔逢多难，常忧学已迟。辟疆为上相，何必待从师。
白牡丹:闺中莫妒新妆妇，陌上须惭傅粉郎。昨夜月明浑似水，入门唯觉一庭香。
中酒:南邻酒熟爱相招，蘸甲倾来绿满瓢。一醉不知三日事，任他童稚作渔樵。
虚席:一闭香闺后，罗衣尽施僧。鼠偷筵上果，蛾扑帐前灯。土蚀钗无凤，尘生镜少菱。有时还影响，花叶曳香缯。
晏起:尔来中酒起常迟，卧看南山改旧诗。开户日高春寂寂，数声啼鸟上花枝。
虎迹:白额频频夜到门，水边踪迹渐成群。我今避世栖岩穴，岩穴如何又见君。
闻回戈军:上将鏖兵又欲旋，翠华巡幸已三年。营中不用栽杨柳，愿戴儒冠为控弦。
女仆阿汪:念尔辛勤岁已深，乱离相失又相寻。他年待我门如市，报尔千金与万金。
河清县河亭:由来多感莫凭高，竟日衷肠似有刀。人事任成陵与谷，大河东去自滔滔。
边上逢薛秀才话旧:前年同醉武陵亭，绝倒闲谭坐到明。也有绛唇歌白雪，更怜红袖夺金觥。秦云一散如春梦，楚市千烧作故城。今日皤然对芳草，不胜东望涕交横。
使院黄葵花:薄妆新著淡黄衣，对捧金炉侍醮迟。向月似矜倾国貌，倚风如唱步虚词。乍开檀炷疑闻语，试与云和必解吹。为报同人看来好，不禁秋露即离披。
妾薄命:薄命头欲白，频年嫁不成。秦娥未十五，昨夜事公卿。岂有机杼力，空传歌舞名。妾专修妇德，媒氏却相轻。
短歌:物候来相续，新蝉送晚莺。百年休倚赖，一梦甚分明。金鼎神仙隐，铜壶昼夜倾。不如早立德，万古有其名。
御沟水:一带御沟水，绿槐相荫清。此中涵帝泽，无处濯尘缨。鸟道来虽险，龙池到自平。朝宗本心切，愿向急流倾。
长安道:晓鼓人已行，暮鼓人未息。梯航万国来，争先贡金帛。不问贤与愚，但论官与职。如何贫书生，只献安边策。
洛阳道:喧喧洛阳路，奔走争先步。唯恐著鞭迟，谁能更回顾。覆车虽在前，润屋何曾惧。贤哉只二疏，东门挂冠去。
出自蓟北门行:蓟北连极塞，塞色昼冥冥。战地骸骨满，长时风雨腥。沙河留不定，春草冻难青。万户封侯者，何谋静虏庭。
入塞:玉殿论兵事，君王诏出征。新除羽林将，曾破月支兵。惯历塞垣险，能分部落情。从今一战胜，不使虏尘生。
商山:商山名利路，夜亦有人行。四皓卧云处，千秋叠藓生。昼烧笼涧黑，残雪隔林明。我待酬恩了，来听水石声。
庐山:岳立镇南楚，雄名天下闻。五峰高阂日，九叠翠连云。夏谷雪犹在，阴岩昼不分。唯应嵩与华，清峻得为群。
寄郑谷:五百首新诗，缄封寄去时。只凭夫子鉴，不要俗人知。火鼠重收布，冰蚕乍吐丝。直须天上手，裁作领巾披。
晓泊汉阳渡:落月临古渡，武昌城未开。残灯明市井，晓色辨楼台。云自苍梧去，水从嶓冢来。芳洲号鹦鹉，用记祢生才。
赠刘凝评事:棘寺官初罢，梁园静掩扉。春深颜子巷，花映老莱衣。谈史曾无滞，攻书已造微。即膺新宠命，称庆向庭闱。
云居长老:巘路蹑云上，来参出世僧。松高半岩雪，竹覆一溪冰。不说有为法，非传无尽灯。了然方寸内，应只见南能。
洗竹:道院竹繁教略洗，鸣琴酌酒看扶疏。不图结实来双凤，且要长竿钓巨鱼。锦箨裁冠添散逸，玉芽修馔称清虚。有时记得三天事，自向琅玕节下书。
远闻本郡行春到旧山二首:一身从宦留京邑，五马遥闻到旧山。已领烟霞光野径，深惭老幼候柴关。清风借响松筠外，画隼停晖水石间。定掩溪名在图传，共知轩盖此登攀。
雨后从陶郎中登庾楼:庾楼逢霁色，夏日欲西曛。虹截半江雨，风驱大泽云。岛边渔艇聚，天畔鸟行分。此景堪谁画，文翁请缀文。
春日咏梅花:靓妆才罢粉痕新，迨晓风回散玉尘。若遣有情应怅望，已兼残雪又兼春。
送成州牧:清时为塞郡，自古有儒流。素望知难惬，新恩且用酬。犬牙连蜀国，兵额贯秦州。只作三年别，谁能听邑留。
贻曹郎中:所作高前古，封章自曲台。细看明主意，终用出人才。省印寻僧锁，书楼领鹤开。南山有旧友，时向白云来。
宿山寺:中峰半夜起，忽觉有青冥。此界自生雨，上方犹有星。楼高钟尚远，殿古像多灵。好是潺湲水，房房伴诵经。
新竹:新鞭暗入庭，初长两三茎。不是他山少，无如此地生。垂梢丛上出，柔叶箨间成。何用高唐峡，风枝扫月明。
经荒驿:古驿成幽境，云萝隔四邻。夜灯移宿鸟，秋雨禁行人。废巷荆丛合，荒庭虎迹新。昔年经此地，终日是红尘。
寄法乾寺令諲太师:师居中禁寺，外请已无缘。望幸唯修偈，承恩不乱禅。院多喧种药，池有化生莲。何日龙宫里，相寻借法船。
遇道者:数里白云里，身轻无履踪。故寻多不见，偶到即相逢。古井生云水，高坛出异松。聊看杏花酌，便似换颜容。
投翰林萧侍郎:九仞墙边绝路岐，野才非合自求知。灵湫岂要鱼栖浪，仙桂那容鸟寄枝。纤草不销春气力，微尘还助岳形仪。从来为学投文镜，文镜如今更有谁。
宴驸马宅:牙香禁乐镇相携，日日君恩降紫泥。红药院深人半醉，绿杨门掩马频嘶。座中古物多仙意，壁上新诗有御题。别向庭芜寘吟石，不教宫妓踏成蹊。
边将:上马乘秋欲建勋，飞弧夜阙出师频。若无紫塞烟尘事，谁识青楼歌舞人。战骨沙中金镞在，贺筵花畔玉蝉新。由来边卒皆如此，只是君门合杀身。
赠江都郑明府:他人岂是称才术，才术须观力有馀。兵乱几年临剧邑，公清终日似闲居。床头怪石神仙画，箧里华笺将相书。更欲栖踪近彭泽，香炉峰下结茅庐。
赠丘衙推:仙都高处掩柴扉，人世闻名见者稀。诗逸不拘凡对属，易穷皆达圣玄微。偶携童稚离青嶂，便被君侯换白衣。任醉宾筵莫深隐，绮罗丝竹胜渔矶。
赠段逸人:长筇自担药兼琴，话著名山即拟寻。从听世人权似火，不能烧得卧云心。
赠郑司业:晚学更求来世达，正怀非与百邪侵。古人名在今人口，不合于名不苦心。
上所知:初向众中留姓氏，敢期言下致时名。而今马亦知人意，每到门前不肯行。
别郑仁表:春雷醉别镜湖边，官显才狂正少年。红烛满汀歌舞散，美人迎上木兰船。
言怀:不将高盖竟烟尘，自向蓬茅认此身。唐祖本来成大业，岂非姚宋是平人。
宫词:日透珠帘见冕旒，六宫争逐百花球。回看不觉君王去，已听笙歌在远楼。
长安寓怀:九衢秋雨掩闲扉，不似干名似息机。贫病却惭墙上土，年来犹自换新衣。
题景祥院:一溪拖碧绕崔嵬，瓶钵偏宜向此隈。农罢树阴黄犊卧，斋时山下白衣来。松多往日门人种，路是前朝释子开。三卷贝多金粟语，可能心炼得成灰。
题壶山:井邑斜连北，蓬瀛直倚东。秋高岩溜白，日上海波红。
擢进士:霓旌引上大罗天，别领新衔意自怜。蝴蝶流莺莫先去，满城春色属群仙。
隋堤柳:春半烟深汴水东，黄金丝软不胜风。轻笼行殿迷天子，抛掷长安似梦中。
长安书事:终不离青山，谁道云无心。却是白云士，有时出中林。昨日擎紫泥，明日要黄金。炎夏群木死，北海惊波深。伏蒲无一言，草疏贺德音。
送李山人往湘中:汉渚往湘川，乘流入远天。新秋无岸水，明月有琴船。露坐应通晓，萍居恐隔年。岳峰千万仞，知上啸猿巅。
敷水卢校书:九霄无诏下，何事近清尘。宅带松萝僻，日唯猿鸟亲。吟高仙掌月，期有洞庭人。莫问烟霞句，悬知见岳神。
二月二日宴中贻同年封先辈渭:帝尧城里日衔杯，每倚嵇康到玉颓。桂苑五更听榜后，蓬山二月看花开。垂名入甲成龙去，列姓如丁作鹤来。同戴大恩何处报，永言交道契陈雷。
绛州郑尚书:旌旗日日展东风，云稼连山雪刃空。剖竹已知垂凤食，摘珠何必到龙宫。谏垣虚位期飞步，翰苑含毫待纪公。谁谓唐城诸父老，今时得见蜀文翁。
赠郑明府:庭罗衙吏眼看山，真恐风流是谪仙。垂柳五株春娅姹，鸣琴一弄水潺湲。援毫断狱登殊考，驻乐题诗得出联。莫起陶潜折腰叹，才高位下始称贤。
寓题:纷纷墨敕除官日，处处红旗打贼时。竿底得璜犹未用，梦中吞鸟拟何为。损生莫若攀丹桂，免俗无过咏紫芝。两岸芦花一江水，依前且把钓鱼丝。
题陈山人居:犹自莓苔马迹重，石嵌泉冷懒移峰。空垂凤食檐前竹，漫拔龙形涧底松。隔岸青山秋见寺，半床明月夜闻钟。谁能惆怅磻溪事，今古悠悠不再逢。
寄南海黄尚书:五羊城下驻行车，此事如今八载馀。燕颔已知飞食肉，龙门犹自退为鱼。红楼入夜笙歌合，白社惊秋草木疏。西望清光寄消息，万重烟水一封书。
浙幕李端公泛建溪:越城吴国结良姻，交发芙蓉幕内宾。自顾幽沈槐省迹，得陪清显谏垣臣。分题晓并兰舟远，对坐宵听月狖频。更爱延平津上过，一双神剑是龙鳞。
催妆:北府迎尘南郡来，莫将芳意更迟回。虽言天上光阴别，且被人间更漏催。烟树迥垂连蒂杏，彩童交捧合欢杯。吹箫不是神仙曲，争引秦娥下凤台。
酬杨学士:神仙簿上愧非夫，诏作疑丹两入炉。诗里几曾吟芍药，花中方得见菖蒲。阳春唱后应无曲，明月圆来别是珠。莫下蓬山不回首，东风犹待重抟扶。
辄吟七言四韵，攀寄翁文尧拾遗:唐设高科表用文，吾曹谁作谏垣臣。甄山秀气旷千古，凤阙华恩钟二人。起草便论天上事，如君不是世间身。龙头龙尾前年梦，今日须怜应若神。
辇下寓题:对酒何曾醉，寻僧未觉闲。无人不惆怅，终日见南山。
辇下书事:北阙新王业，东城入羽书。秋风满林起，谁道有鲈鱼。
入关言怀:背将踪迹向京师，出在先春入后时。落日灞桥飞雪里，已闻南院有看期。
过长江:曾搜景象恐通神，地下还应有主人。若把长江比湘浦，离骚不合自灵均。
司马长卿:一自梁园失意回，无人知有掞天才。汉宫不锁陈皇后，谁肯量金买赋来。
东林寺贯休上人篆隶题诗:师名自越彻秦中，秦越难寻师所从。墨迹两般诗一首，香炉峰下似相逢。
和同年赵先辈观文:玉兔轮中方是树，金鳌顶上别无山。虽然回首见烟水，事主酬恩难便闲。
花:莫道颜色如渥丹，莫道馨香过蕖兰。东风吹绽还吹落，明日谁为今日看。
卷帘:绿鬟侍女手纤纤，新捧嫦娥出素蟾。卫玠官高难久立，莫辞双卷水精帘。
启帐:得人憎定绣芙蓉，爱锁嫦娥出月踪。侍女莫嫌抬素手，拨开珠翠待相逢。
别后:梦里相逢无后期，烟中解珮杳何之。亏蟾便是陈宫镜，莫吐清光照别离。
闰八月:无人不爱今年闰，月看中秋两度圆。唯恐雨师风伯意，至时还夺上楼天。
奉和文尧对庭前千叶石榴:一朵千英绽晓枝，彩霞堪与别为期。移根若在芙蓉苑，岂向当年有醒时。
赠友人:超达陶子性，留琴不设弦。觅句朝忘食，倾杯夜废眠。爱月影为伴，吟风声自连。听此莺飞谷，心怀迷远川。
观贺皇太子册命:嗣册储皇帝命行，万方臣妾跃欢声。鸾旃再立星辰正，雉扇双开日月明。自有汉元争翊戴，不劳商皓定欹倾。春宫保傅皆周召，致主何忧不太平。
行朝早春侍师门宴西溪席上作:西溪水色净于苔，画鹢横风绛帐开。弦管旋飘蓬岛去，公卿皆是蕊宫来。金鳞掷浪钱翻荇，玉爵粘香雪泛梅。三榜生徒逾七十，岂期龙坂纳非才。
江南秋日:水国由来称道情，野人经此顿神清。一篷秋雨睡初起，半砚冷云吟未成。青笠渔儿筒钓没，蒨衣菱女画桡轻。冰绡写上江南景，寄与金銮马长卿。
题友人庭竹:丛篁萧瑟拂清阴，贵地栽成碧玉林。尽待花开添凤食，可怜风击状龙吟。钿竿离立霜文静，锦箨飘零粉节深。何事子猷偏寄赏，此君心似古人心。
赵侍郎看红白牡丹，因寄杨状头赞图:迟开都为让群芳，贵地栽成对玉堂。红艳袅烟疑欲语，素华映月只闻香。剪裁偏得东风意，淡薄似矜西子妆。雅称花中为首冠，年年长占断春光。
题胡州太学丘光庭博士幽居:舜轨尧文混九垓，明堂宏构集良材。江边云卧如龙稳，天外泥书遣鹤来。五夜药苗滋沆瀣，四时花影荫莓苔。草玄门似山中静，不是公卿到不开。
贻李南平:紫殿西头月欲斜，曾草临淮上相麻。润笔已曾经奏谢，更飞章句问张华。
赠东方道士:葫芦窗畔挂，是物在其间。雪色老人鬓，桃花童子颜。祭星秋卜日，采药晓登山。旧放长生鹿，时衔瑞草还。
河流:洪流盘砥柱，淮济不同波。莫讶清时少，都缘曲处多。远能通玉塞，高复接银河。大禹成门嶮，为龙始得过。
酒胡子:红筵丝竹合，用尔作欢娱。直指宁偏党，无私绝觊觎。当歌谁擐袖，应节渐轻躯。恰与真相似，毡裘满颔须。
香鸭:不假陶熔妙，谁教羽翼全。五金池畔质，百和口中烟。觜钝鱼难啄，心空火自燃。御炉如有阙，须进圣君前。
龟:行止竟何从，深溪与古峰。青荷巢瑞质，绿水返灵踪。钻骨神明应，酬恩感激重。仙翁求一卦，何日脱龙钟。
银结条冠子:日下征良匠，宫中赠阿娇。瑞莲开二孕，琼缕织千条。蝉翼轻轻结，花纹细细挑。舞时红袖举，纤影透龙绡。
蜀葵:剑门南面树，移向会仙亭。锦水饶花艳，岷山带叶青。文君惭婉娩，神女让娉婷。烂熳红兼紫，飘香入绣扃。
闭门:闭却闲门卧小窗。更何人与疗膏肓。一生有酒唯知醉，四大无根可预量。骨冷欲针先觉痛，肉顽频灸不成疮。漳滨伏枕文园渴，盗跖纵横似虎狼。
溪上要一只白簟扇盖头垂钓去年就节推…遂成拙句:难求珍箑过炎天，远就金貂乞月圆。直在引风欹角枕，且图遮日上渔船。但令织取无花簟，不用挑为饮露蝉。莫道如今时较晚，也应留得到明年。
溪隐:将名将利已无缘，深隐清溪拟学仙。绝却腥膻胜服药，断除杯酒合延年。蜗牛壳漏宁同舍，榆荚花开不是钱。鸾鹤久从笼槛闭，春风却放纸为鸢。
梦断:梦断纱窗半夜雷，别君花落又花开。渔阳路远书难寄，衡岳山高月不来。玄燕有情穿绣户，灵龟无应祝金杯。人生若得长相对，萤火生烟草化灰。
人事:人事飘如一炷烟，且须求佛与求仙。丰年甲子春无雨，良夜庚申夏足眠。颜氏岂嫌瓢里饮，孟光非取镜中妍。平生生计何为者，三径苍苔十亩田。
休说:休说人间有陆沈，一樽闲待月明斟。时来不怕沧溟阔，道大却忧潢潦深。白首钓鱼应是分，青云干禄已无心。ｗ桐赋罢相如隐，谁为君前永夜吟。
逐臭苍蝇:逐臭苍蝇岂有为，清蝉吟露最高奇。多藏苟得何名富，饱食嗟来未胜饥。穷寂不妨延寿考，贪狂总待算毫厘。首阳山翠千年在，好奠冰壶吊伯夷。
画松:涧底阴森验笔精，笔闲开展觉神清。曾当月照还无影，若许风吹合有声。枝偃只应玄鹤识，根深且与茯苓生。天台道士频来见，说似株株倚赤城。
松:涧底青松不染尘，未逢良匠竞谁分。龙盘劲节岩前见，鹤唳翠梢天上闻。大厦可营谁择木，女萝相附欲凌云。皇王自有增封日，修竹徒劳号此君。
尚书打球，小骢步骤最奇，因有所赠:善价千金未可论，燕王新寄小龙孙。逐将白日驰青汉，衔得流星入画门。步骤最能随手转，性灵多恐会人言。桃花雪点多虽贵，全假当场一顾恩。
尚书惠蜡面茶:武夷春暖月初圆，采摘新芽献地仙。飞鹊印成香蜡片，啼猿溪走木兰船。金槽和碾沈香末，冰碗轻涵翠缕烟。分赠恩深知最异，晚铛宜煮北山泉。
断酒:因论沈湎觉前非，便碎金罍与羽卮。采茗早驰三蜀使，看花甘负五侯期。窗间近火刘伶传，坐右新铭管仲辞。此事十年前已说，匡庐山下老僧知。
西华:五千仞有馀神秀，一一排云上泬
东京次新安道中:贼去兵来岁月长，野蒿空满坏墙匡。旋从古辙成深谷，几见金舆过上阳。洛水送年催代谢，嵩山擎日拂穹苍。殊时异世为儒者，不见文皇与武皇。
山阴故事:坦腹夫君不可逢，千年犹在播英风。红鹅化鹤青天远，彩笔成龙绿水空。爱竹只应怜直节，书裙多是为奇童。吹笙缑岭登山后，东注清流岂有穷。
寺中偶题:听话金仙眉相毫，每来皆得解尘劳。鹤栖云路看方贵，僧倚松门见始高。名利罢烧心内火，雪霜偏垢鬓边毛。银蟾未出金乌在，更上层楼眺海涛。
寓题述怀:大道真风早晚还，妖讹成俗污乾坤。宣尼既没苏张起，凤鸟不来鸡雀喧。刍少可能供骥子，草多谁复访兰荪。尧廷忘却征元凯，天阙重关十二门。
咏写真:写得衰容似十全，闲开僧舍静时悬。瘦于南国从军日，老却东堂射策年。潭底看身宁有异，镜中引影更无偏。借将前辈真仪比，未愧金銮李谪仙。
放榜日:喧喧车马欲朝天，人探东堂榜已悬。万里便随金鸑鷟，三台仍借玉连钱。花浮酒影彤霞烂，日照衫光瑞色鲜。十二街前楼阁上，卷帘谁不看神仙。
渤海宾贡高元固先辈闽中相访云本国人…屏障因而有赠:折桂何年下月中，闽山来问我雕虫。肯销金翠书屏上，谁把刍荛过日东。郯子昔时遭孔圣，繇余往代讽秦宫。嗟嗟大国金门士，几个人能振素风。
赠月君:出水莲花比性灵，三生尘梦一时醒。神传尊胜陀罗咒，佛授金刚般若经。懿德好书添女诫，素容堪画上银屏。鸣梭轧轧纤纤手，窗户流光织女星。
献内翰杨侍郎:窗开青琐见瑶台，冷拂星辰逼上台。丹凤诏成中使取，白龙香近圣君来。欲言温署三缄口，闲赋宫词八斗才。莫拟吟云避荣贵，庙堂玉铉待盐梅。
送王校书往清源:南国贤侯待德风，长途仍借九花骢。清歌早贯骊龙颔，丹桂曾攀玉兔宫。杨柳堤边梅雨熟，鹧鸪声里麦田空。吟诗台上如相问，与说蟠溪直钓翁。
病中春日即事寄主人尚书二首:身比秋荷觉渐枯，致君经国堕前图。层冰照日犹能暖，病骨逢春却未苏。镜里白须撏又长，枝头黄鸟静还呼。庾楼恩化通神圣，何计能教掷得卢。风拍衰肌久未蠲，破窗频见月团圆。更无旧日同人问，只有多情太守怜。腊内送将三折股，岁阴分与五铢钱。玄穹若假年龄在，愿捧铜盘为国贤。
公子行:十五辕门学控弦，六街骑马去如烟。金多倍著牡丹价，发白未知章甫贤。有耳不闻经国事，拜官方买谢恩笺。相如谩说凌云赋，四壁何曾有一钱。
日月无情:日月无情也有情，朝升夕没照均平。虽催前代英雄死，还促后来贤圣生。三尺灵乌金借耀，一轮飞镜水饶清。凭谁筑断东溟路，龙影蝉光免运行。
新月:云际婵娟出又藏，美人肠断拜金方。姮娥一只眉先扫，织女三分镜未光。珠箔寄钩悬杳霭，白龙遗爪印穹苍。更期十五圆明夜，与破阴霾照八荒。
剪刀:宝持多用绣为囊，双日交加两鬓霜。金匣掠平花翡翠，绿窗裁破锦鸳鸯。初栽连理枝犹短，误绾同心带不长。欲制缊袍先把看，质非纨绮愧铦铓。
贡馀秘色茶盏:捩翠融青瑞色新，陶成先得贡吾君。功剜明月染春水，轻旋薄冰盛绿云。古镜破苔当席上，嫩荷涵露别江濆。中山竹叶醅初发，多病那堪中十分。
笋鞭:筇竹岩边剔翠苔，锦江波冷洗琼瑰。累累节转苍龙骨，寸寸珠联巨蚌胎。须向广场驱驵骏，莫从闲处挞驽骀。宁同晋帝环营日，抛赚中途后骑来。
萤:月坠西楼夜影空，透帘穿幕达房栊。流光堪在珠玑列，为火不生榆柳中。一一照通黄卷字，轻轻化出绿芜丛。欲知应候何时节，六月初迎大暑风。
东:紫气天元出故关，大明先照九垓间。鳌山海上秦娥去，鲈脍江边齐掾还。青帝郊坰平似砥，主人阶级峻如山。蟠桃树在烟涛水，解冻风高未得攀。
钓丝竹:藋藋拂清流，堪维舴艋舟。野虫悬作饵，溪月曲为钩。雨润摇阶长，风吹绕指柔。若将诸树比，还使绿杨羞。蚕妇非尧女，渔人是子猷。湖边旧栽处，长映读书楼。
蔷薇:朝露洒时如濯锦，晚风飘处似遗钿。重门剩著黄金锁，莫被飞琼摘上天。
蕉叶:绿绮新裁织女机，摆风摇日影离披。只应青帝行春罢，闲倚东墙卓翠旗。
路旁草:楚甸秦原万里平，谁教根向路傍生。轻蹄绣毂长相蹋，合是荣时不得荣。
读汉纪:布衣空手取中原，劲卒雄师不足论。楚国八千秦百万，豁开胸臆一时吞。
马嵬:二百年来事远闻，从龙谁解尽如云。张均兄弟皆何在，却是杨妃死报君。
闻司空侍郎讣音:园绮生虽逢汉室，巢由死不谒尧阶。夫君殁去何人葬，合取夷齐隐处埋。
追和贾浪仙古镜:谁开黄帝桥山冢，明月飞光出九泉。狼藉藓痕磨不尽，黑云残点污秋天。
新刺袜:素手春溪罢浣纱，巧裁明月半弯斜。齐宫合赠东昏宠，好步黄金菡萏花。
寄华山司空侍郎:山掌林中第一人，鹤书时或问眠云。莫言疏野全无事，明月清风肯放君。
初夏戏题:长养薰风拂晓吹，渐开荷芰落蔷薇。青虫也学庄周梦，化作南园蛱蝶飞。
题樟亭驿楼:危槛倚山城，风帆槛外行。日生沧海赤，潮落浙江清。秋晚遥峰出，沙干细草平。西陵烟树色，长见伍员情。
题耿处士林亭:身向闲中老，生涯本豁然。草堂山水下，渔艇鸟花边。窥井猿兼鹿，啼林鸟杂蝉。何时人事了，依此亦高眠。
田上:雨足高田白，披蓑半夜耕。人牛力俱尽，东方殊未明。
月夕:月上随人意，人闲月更清。朱楼高百尺，不见到天明。
槿花:槿花不见夕，一日一回新。东风吹桃李，须到明年春。
西施滩:宰嚭亡吴国，西施陷恶名。浣纱春水急，似有不平声。
牧竖:牧竖持蓑笠，逢人气傲然。卧牛吹短笛，耕却傍溪田。
江鸥:白鸟波上栖，见人懒飞起。为有求鱼心，不是恋江水。
元日有题:十载元正酒，相欢意转深。自量麋鹿分，只合在山林。
古树:古树春风入，阳和力太迟。莫言生意尽，更引万年枝。
长安春:珠箔映高柳，美人红袖垂。忽闻半天语，不见上楼时。
銮驾东回:两川花捧御衣香，万岁山呼辇路长。天子还从马嵬过，别无惆怅似明皇。
羯鼓:华清宫里打撩声，供奉丝簧束手听。寂寞銮舆斜谷里，是谁翻得雨淋铃。
天台陈逸人:绝粒空山秋复春，欲看沧海化成尘。近抛三井更深去，不怕虎狼唯怕人。
过隆中:玄德苍黄起卧龙，鼎分天下一言中。可怜蜀国关张后，不见商量徐庶功。
关下:百二山河壮帝畿，关门何事更开迟。应从漏却田文后，每度闻鸡不免疑。
溪夜:积雪消来溪水宽，满楼明月碎琅玕。渔人抛得钓筒尽，却放轻舟下急滩。
山居卧疾，广利大师见访:桐谷孙枝已上弦，野人犹卧白云边。九天飞锡应相诮，三到行朝二十年。
郊居友人相访:柴门深掩古城秋，背郭缘溪一径幽。不有小园新竹色，君来那肯暂淹留。
秋霁:雨霁长空荡涤清，远山初出未知名。夜来江上如钩月，时有惊鱼掷浪声。
读杜紫微集:紫微才调复知兵，长觉风雷笔下生。还有枉抛心力处，多于五柳赋闲情。
寓题:海上乘查便合仙，若无仙骨未如船。人间亦有支机石，虚被声名到洞天。
寓吟集:陶集篇篇皆有酒，崔诗句句不无杯。醉来已共身安约，让却诗人作酒魁。
鸡:买得晨鸡共鸡语，常时不用等闲鸣。深山月黑风雨夜，欲近晓天啼一声。
献浙东柳大夫:属城甘雨几经春，圣主全分付越人。俗眼不知青琐贵，江头争看碧油新。
杨柳枝词:雾撚烟搓一索春，年年长似染来新。应须唤作风流线，系得东西南北人。
苦吟:莫话诗中事，诗中难更无。吟安一个字，撚断数茎须。险觅天应闷，狂搜海亦枯。不同文赋易，为著者之乎。
赠僧:浮世浮华一断空，偶抛烦恼到莲宫。高僧解语牙无水，老鹤能飞骨有风。野色吟馀生竹外，山阴坐久入池中。禅师莫问求名苦，滋味过于食蓼虫。
谢杨尚书惠樱桃:满合虚红怕动摇，尚书知重赐樱桃。揉蓝尚带新鲜叶，泼血犹残旧折条。万颗真珠轻触破，一团甘露软含消。春来老病尤珍荷，并食中肠似火烧。
示门生马侍郎胤孙:宦途最重是文衡，天与愚夫著盛名。三主礼闱年八十，门生门下见门生。
赠杜荀鹤:金榜晓悬生世日，玉书潜记上升时。九华山色高千尺，未必高于第八枝。
晓登迎春阁:未栉凭栏眺锦城，烟笼万井二江明。香风满阁花盈户，树树树梢啼晓莺。
咏仙掌:万古亭亭倚碧霄，不成擎亦不成招。何如掬取天池水，洒向人间救旱苗。
题县令范传真化洽亭:前有浅山，屹然如屏。后有卑岭，缭然如城。跨池左右，足以建亭。斯亭何名，化洽而成。
题壁:院似禅心静，花如觉性圆。自然知了义，争肯学神仙。
题怀素酒狂帖后:十年挥素学临池，始识王公学卫非。草圣未须因酒发，笔端应解化龙飞。
寄桂帅:碧幢仁施合洪钧，桂树林前倍得春。莫恋此时好风景，磻溪不是钓渔人。
席上吟:南行忽见李深之，手舞如蜚令不疑。任有风流兼蕴藉，天生不似郑都知。
长安春日:浩浩看花晨，六街扬远尘。尘中一丈日，谁是晏眠人。御柳舞着水，野莺啼破春。徒云多失意，犹自惜离秦。
崇义里言怀:马蹄京洛岐，复此少闲时。老积沧洲梦，秋乖白阁期。平生五字句，一夕满头丝。把向侯门去，侯门未可知。
贻世:富者非义取，朴风争肯还。红尘不待晓，白首有谁闲。浅度四溟水，平看诸国山。只消年作劫，俱到总无间。
月:寥寥天地内，夜魄爽何轻。频见此轮满，即应华发生。不圆争得破，才正又须倾。人事还如此，因知倚伏情。
答匡山僧赠榔栗杖:栗杖出匡顶，百中无一枝。虽因野僧得，犹畏岳神知。画月冷光在，指云秋片移。宜留引蹇步，他日访峨嵋。
夏云:势能成岳仞，顷刻长崔嵬。暝鸟飞不到，野风吹得开。一天分万态，立地看忘回。欲结暑宵雨，先闻江上雷。
晨起:晓色教不睡，卷帘清气中。林残数枝月，发冷一梳风。并鸟含钟语，欹荷隔雾空。莫疑营白日，道路本无穷。
观华夷图:落笔胜缩地，展图当晏宁。中华属贵分，远裔占何星。分寸辨诸岳，斗升观四溟。长疑未到处，一一似曾经。
青龙寺赠云颢法师:紫檀衣且香，春殿日尤长。此地开新讲，何山锁旧房。僧名喧北阙，师印续南方。莫惜青莲喻，秦人听未忘。
赠南陵李主簿:外邑官同隐，宁劳短吏趋。看云情自足，爱酒逸应无。簟席弹棋子，衣裳惹印朱。仍闻陂水近，亦拟掉菰蒲。
林下书怀寄建州李频员外:一从诸事懒，海上迹宜沉。吾道不当路，鄙人甘入林。云垂方觅鹤，月湿始收琴。水石南州好，谁陪刻骨吟。
上广州支使王拾遗:明时应不谏，天幕称仙才。聘入关中去，人从帝侧来。诗窗盛岛屿，檄盾照风雷。几度陪旄节，营巡海色回。
赠华阴李明府:佩墨县兼清，约关西近城。三峰岂不重，厚地戴犹轻。雪筱欹难直，风泉喷易横。须知高枕外，长是劝民耕。
送人庭鹤:度岁休笼闭，身轻好羽仪。白云□是伴，沧海得因谁。唳起遗残食，盘馀在迥枝。条风频雨去，只恐更相随。
山中:此地似商岭，云霞空往还。衰条难定鸟，缺月易依山。野色耕不尽，溪容钓自闲。分因多卧退，百计少相关。
与胡汾坐月期贯休上人不至:扫庭秋漏滴，接话贵忘眠。静夜人相语，低枝鸟暗迁。星围南极定，月照断河连。后会花宫子，应开石上禅。
赠胡处士:年光离岳色，带疾卧南原。白日与无事，俗人嗔闭门。樵鱼临片水，野鹿入荒园。莫问荣华事，清霜点发根。
铅山写怀:天涯兵火后，风景畏临门。骨肉到时节，团圆因梦魂。池塘营水眼，岭峤结花根。耳纵听歌吹，中心不可论。
题湖南岳麓寺:海云山上寺，每到每开襟。万木长不住，细泉听更深。蜩沾高雨断，鸟遇夕岚沈。此地良宵月，秋怀隔楚砧。
赠衡山麋明府:为县潇湘水，门前树配苔。晚吟公籍少，春醉积林开。涤砚松香起，擎茶岳影来。任官当此境，更莫梦天台。
除夜:残腊即又尽，东风应渐闻。一宵犹几许，两岁欲平分。燎暗倾时斗，春通绽处芬。明朝遥捧酒，先合祝尧君。
题鹤鸣泉:仙鹤曾鸣处，泉兼半井苔。直峰抛影入，片月泻光来。潋滟侵颜冷，深沉慰眼开。何因值舟顶，满汲石瓶回。
庐山访贾匡:西城疾病日，此地少寻君。古迹春犹在，遥泉夜尽闻。片时三处雨，九叠几重云。到者皆忘寐，神精与俗分。
宿溪僧院:少年云溪里，禅心夜更闲。煎茶留静者，靠月坐苍山。露白钟寻定，萤多户未关。嵩阳大石室，何日译经还。
乱后入洪州西山:寂寂阴溪水漱苔，尘中将得苦吟来。东峰道士如相问，县令而今不姓梅。
送僧入蜀过夏:师言结夏入巴峰，云水回头几万重。五月峨眉须近火，木皮领重只如冬。
水精念珠:等量红缕贯晶荧，尽道匀圆别未胜。凿断玉潭盈尺水，琢成金地两条冰。轮时只恐星侵佛，挂处常疑露滴僧。几度夜深寻不著，琉璃为殿月为灯。
金谷园:当年歌舞时，不说草离离。今日歌舞尽，满园秋露垂。
夏日东斋:三庚到秋伏，偶来松槛立。热少清风多，开门放山入。
南朝:三篱盖驰道，风烈一无取。时见牧牛童，嗔牛吃禾黍。
天台瀑布:万仞得名云瀑布，远看如织挂天台。休疑宝尺难量度，直恐金刀易剪裁。喷向林梢成夏雪，倾来石上作春雷。欲知便是银河水，堕落人间合却回。
洞庭湖:东西南北各连空，波上唯留小朵峰。长与岳阳翻鼓角，不离云梦转鱼龙。吸回日月过千顷，铺尽星河剩一重。直到劫馀还作陆，是时应有羽人逢。
拜访陆处士:万卷书边人半白，再来惟恐降玄纁。性灵比鹤争多少，气力登山较几分。吟鬓渐无前度漆，寝衣犹有昨宵云。将知谷口耕烟者，低视齐梁楚赵君。
赠道人:住山因以福为庭，便向山中隐姓名。阆苑驾将雕羽去，洞天赢得绿毛生。日边肠胃餐霞火，月里肌肤饮露英。顾我从来断浮浊，拟驱鸡犬上三清。
李郎中林亭:只向砌边流野水，樽前上下看鱼儿。笋蹊已长过人竹，藤径从添拂面丝。若许白猿垂近户，即无红果压低枝。大才必拟逍遥去，更遣何人佐盛时。
夜饮:良宵公子宴兰堂，浓麝薰人兽吐香。云带金龙衔画烛，星罗银凤泻琼浆。满屏珠树开春景，一曲歌声绕翠梁。席上未知帘幕晓，青娥低语指东方。
驸马宅宴罢:粉墙残月照宫祠，宴阕银瓶一半欹。学语莺儿飞未稳，放身斜坠绿杨枝。
山寺引泉:劈碎琅玕意有馀，细泉高引入香厨。山僧未肯言根本，莫是银河漏泄无。
武德殿朝退望九衢春色:玉殿朝初退，天街一看春。南山初过雨，北阙净无尘。夹道夭桃满，连沟御柳新。苏舒同舜泽，煦妪并尧仁。佳气浮轩盖，和风袭缙绅。自兹怜万物，同入发生辰。
梢云:殊质资灵贶，陵空发瑞云。梢梢含树影，郁郁动霞文。不比因风起，全非触石分。叶光闲泛滟，枝彩静氛氲。隐见心无宰，裴回庆自君。翻飞如可托，长愿在横汾。
滕王阁春日晚望:凌春帝子阁，偶眺日移西。浪势平花坞，帆阴上柳堤。
医人:古人医在心，心正药自真。今人医在手，手滥药不神。我愿天地炉，多衔扁鹊身。遍行君臣药，先从冻馁均。自然六合内，少闻贫病人。
金谷园:积金累作山，山高小于址。栽花比绿珠，花落还相似。徒有敌国富，不能买东市。徒有绝世容，不能楼上死。只此上高楼，何如在平地。
巫山:昔时亦云雨，今时亦云雨。自是荒淫多，梦得巫山女。从来圣明君，可听妖魅语。只今峰上云，徒自生容与。
狡兔行:秋来无骨肥，鹰犬遍原野。草中三穴无处藏，何况平田无穴者。
水旱祷:祷祈勿告天，酒浆勿浇地。阴阳和也无妖气，阴阳愆期乃人致。病生心腹不自医，古屋澄潭何神祟。
邹律:邹律暖燕谷，青史徒编录。人心不变迁，空吹闲草木。世患有三惑，尔律莫能抑。边苦有长征，尔律莫能息。斯术未济时，斯律亦何益。争如至公一开口，吹起贤良霸邦国。
蜘蛛谕:春蚕吐出丝，济世功不绝。蜘蛛吐出丝，飞虫成聚血。蚕丝何专利，尔丝何专孽。映日张网罗，遮天亦何别。傥居要地门，害物可堪说。网成虽福己，网败还祸尔。小人与君子，利害一如此。
断火谣:谁谓之推贤，于世何功果。绝尔晋侯交，禁我唐虞火。国闭檀榆烟，大礼成隳堕。暗室枯槁饭，冷面相看坐。阳升既非佑，阴伏若为佐。焉冻群生腹，将止天下祸。但究冤滥刑，天道无不可。鄙哉前朝翊赞臣，訏谟之规何琐琐。
药草:天子恤疲瘵，坤灵奉其职。年年济世功，贵贱相兼植。因产众草中，所希采者识。一枝当若神，千金亦何直。生草不生药，无以彰士德。生药不生草，无以彰奇特。国忠在臣贤，民患凭药力。灵草犹如此，贤人岂多得。
凡草诫:野草凡不凡，亦应生和出。锄夫耘药栏，根不留其一。良田本芜秽，著地成弃物。人生行不修，何门可容膝。不唯不尔容，得无凡草嫉。贤愚偃仰间，鉴之宜日日。
经马嵬坡:一从杀贵妃，春来花无意。此地纵千年，土香犹破鼻。宠既出常理，辱岂同常死。一等异于众，倾覆皆如此。
蛱蝶行:东园宫草绿，上下飞相逐。君恩不禁春，昨夜花中宿。
赠衡山令:君吟十二载，辛苦必能官。造化犹难隐，生灵岂易谩。猿跳高岳静，鱼摆大江宽。与我为同道，相留夜话阑。
送人宰邑:官小任还重，命官难偶然。皇恩轻一邑，赤子病三年。瘦马稀餐粟，羸童不识钱。如君清苦节，到处有人传。
湖外送何崇入阁:因诗相识久，忽此告临途。便是有船发，也须容市沽。精吟五个字，稳泛两重湖。长短逢公道，清名振帝都。
访道士:高冈微雨后，木脱草堂新。惟有疏慵者，来看淡薄人。竹牙生碍路，松子落敲巾。粗得玄中趣，当期宿话频。
兜率寺:一片无尘地，高连梦泽南。僧居跨鸟道，佛影照鱼潭。朽枿云斜映，平芜日半涵。行行不得住，回首望烟岚。
鹿门寺:鹿门山上寺，突兀尽无尘。到此修行者，应非取次人。鸟过惊石磬，日出碍金身。何计生烦恼，虚空是四邻。
咏鹦鹉:常贵西山鸟，衔恩在玉堂。语传明主意，衣拂美人香。缓步寻珠网，高飞上画梁。长安频道乐，何日从君王。
鹭鸶:秋江清浅时，鱼过亦频窥。却为分明极，翻成所得迟。浴偎红日色，栖压碧芦枝。会共鹓同侣，翱翔应可期。
寄僧知乾:貌高清入骨，帝里旧临坛。出语经相似，行心佛证安。
蔷薇:一架长条万朵春，嫩红深绿小窠匀。只应根下千年土，曾葬西川织锦人。
岳阳兵火后题僧舍:十年兵火真多事，再到禅扉却破颜。唯有两般烧不得，洞庭湖水老僧闲。
锦江陪兵部郑侍郎话诗著棋:落叶溅吟身，会棋云外人。海枯搜不尽，天定著长新。月上分题遍，钟残布子匀。忘餐二绝境，取意铸陶钧。
中秋月:四十五秋宵，月分千里毫。冷沉中岳短，光溢太行高。不寐清人眼，移栖湿鹤毛。露华台上别，吟望十年劳。
送知己赴濮州:中路行僧谒，邮亭话海涛。剑摇林狖落，旗闪岳禽高。苔长空州狱，花开梦省曹。濮阳流政化，一半布风骚。
送安抚从兄夷偶中丞:奉诏向军前，朱袍映雪鲜。河桥吹角冻，岳月卷旗圆。僧救焚经火，人修著钓船。六州安抚后，万户解衣眠。
赠禅友:散花留内殿，宫女梦谈禅。树杪开楼锁，云中认岳莲。溪声过长耳，筇节出羸肩。飞句相招宿，多逢有月天。
题云际寺:开门风雪顶，上彻困飞禽。猿戏青冥里，人行紫阁阴。腊泉冰下出，夜磬月中寻。尽欲居岩室，如何不住心。
同僧宿道者院:携文过水宿，拂席四廊尘。坠果敲楼瓦，高萤映鹤身。点灯吹叶火，谈佛悟山人。尽有栖霞志，好谋三教邻。
吊草堂禅师:杖屦疑师在，房关四壁蛩。贮瓶经腊水，响塔隔山钟。乳鸽沿苔井，斋猿散雪峰。如何不见性，倚遍寺前松。
宿长安苏雍主簿厅:县对数峰云，官清主簿贫。听更池上鹤，伴值岳阳人。井锁煎茶水，厅关捣药尘。往来多屣步，同舍即诸邻。
秋宿润州刘处士江亭:北梦风吹断，江边处士亭。吟生万井月，见尽一天星。浪静鱼冲锁，窗高鹤听经。东西渺无际，世界半沧溟。
送东宫贾正字之蜀:南朝献晋史，东蜀瞰巴楼。长栈怀宫树，疏峰露剑州。半空飞雪化，一道白云流。若次江边邑，宗诗为遍搜。
将之蜀别友人:嘉陵雨色青，澹别酌参苓。到蜀高诸岳，窥天合四溟。书来应隔雪，梦觉已无星。若遇多吟友，何妨勘竺经。
题刘相公光德里新构茅亭:野色迷亭晓，龙墀待押班。带涎移海木，兼雪写湖山。月白吟床冷，河清直印闲。唐封三万里，人偃翠微间。
龙州送裴秀才:违拜旆旗前，松阴路半千。楼冲高雪会，驿闭乱云眠。榜挂临江省，名题赴宅筵。人求新蜀赋，应贵浣花笺。
寄窦禅山薛秀才:窦岭吟招隐，新诗满集贤。白衫春絮暖，红纸夏云鲜。琴缠江丝细，棋分海石圆。因知醉公子，虚写世人传。
寄清演:忽闻清演病，可料苦吟身。不见近诗久，徒言华发新。别来山已破，住处月为邻。几绕庭前树，于今四十春。
观水墨障子:若非神助笔，砚水恐藏龙。研尽一寸墨，扫成千仞峰。壁根堆乱石，床罅插枯松。岳麓穿因鼠，湘江绽为蛩。挂衣岚气湿，梦枕浪头舂。只为少颜色，时人著意慵。
题尼大德院:云鬟早岁断金刀，戒律曾持五百条。台上灯红莲叶密，眉间毫白黛痕销。绣成佛国银为地，画出王城雪覆桥。清净高楼松桧寺，世雄翻愧自低腰。
赠徐山人:徐生何代降坤维，曾伴园公采紫芝。瓦砾变黄忧世换，髭须放白怕人疑。山房古竹粗于树，海岛灵童寿等龟。知叹有唐三百载，光阴未抵一先棋。
寄南岳僧:新秋日后晒书天，白日当松影却圆。五字句求方寸佛，一条街擘两行蝉。不曾著事于机内，长合教山在眼前。花落俦公房外石，调猿弄虎叹无缘。
宿成都松溪院:松持节操溪澄性，一炷烟岚压寺隅。翡翠鸟飞人不见，琉璃瓶贮水疑无。夜闻子落真山雨，晓汲波圆入画图。尘拥蜀城抽锁后，此中犹梦在江湖。
和淮南太尉留题凤州王氏别业:清秋看长鹭雏成，说向湘僧亦动情。节屋折将松上影，印龛移锁月中声。野人陪赏增诗价，太尉因居著谷名。闲想此中遗胜事，宿斋吟绕凤池行。
有寄:爱酒耽棋田处士，弹琴咏史贾先生。御沟临岸有云石，不见鹤来何处行。
金陵怀古:古来无此战争功，日日戈船卷海风。一遇灵鳌开睡眼，六朝灰尽九江空。
题晰上人贾岛诗卷:贾生诗卷惠休装，百叶莲花万里香。供得半年吟不足，长须字字顶司仓。
赠青龙印禅师:雨涩秋刀剃雪时，庵前曾礼草堂师。居人昨日相过说，鹤已生孙竹满池。
戏赠侯常侍:葛洪卷与江淹赋，名动天边傲石居。两蜀词人多载后，同君讳却马相如。
绣岭宫词:春日迟迟春草绿，野棠开尽飘香玉。绣岭宫前鹤发翁，犹唱开元太平曲。
宿书僧院:夜水笔前澄，时推外学能。书成百个字，庭转几遭灯。寄墨大坛吏，分笺蜀国僧。为题江寺塔，牌挂入云层。
过贾浪仙旧地:鹤外唐来有谪星，长江东注冷沧溟。境搜松雪仙人岛，吟歇林泉主簿厅。片月已能临榜黑，遥天何益抱坟青。年年谁不登高第，未胜骑驴入画屏。
晓发:旅馆候天曙，整车趋远程。几处晓钟断，半桥残月明。沙上鸟犹在，渡头人未行。去去古时道，马嘶三两声。
赠著上人:掩门江上住，尽日更无为。古木坐禅处，残星鸣磬时。水浇冰滴滴，珠数落累累。自有闲行伴，青藤杖一枝。
夜上隐居寺:寻师拟学空，空住虎溪东。千里照山月，一枝惊鹤风。年如流去水，山似转来蓬。尽日都无事，安禅石窟中。
送友人江行之庐山肄业:蜀国初开棹，庐峰拟拾萤。兽皮裁褥暖，莲叶制衣馨。楚水秋来碧，巫山雨后青。莫教衔凤诏，三度到中庭。
书情:负郭有田在，年年长废耕。欲磨秋镜净，恐见白头生。未作一旬别，已过千里程。不知书与剑，十载两无成。
涂中作:西南千里程，处处有车声。若使地无利，始应人不营。天涯犹马到，石迹尚尘生。如此未曾息，蜀山终冀平。
路傍草:春至始青青，香车碾已平。不知山下处，来向路傍生。每岁有人在，何时无马行。应随尘与土，吹满洛阳城。
洛中有怀:潺潺伊洛河，寂寞少恩波。銮驾久不幸，洛阳春草多。
白樱桃:王母阶前种几株，水晶帘内看如无。只应汉武金盘上，泻得珊珊白露珠。
寻山:到此绝车轮，萋萋草树春。青山如有利，白石亦成尘。水阔应无路，松深不见人。如知巢与许，千载迹犹新。
长安逢隐者:征车千里至，碾遍六街尘。向此有营地，忽逢无事人。昔时颜未改，浮世路多新。且脱衣沽酒，终南山欲春。
过洛阳城:古来利与名，俱在洛阳城。九陌鼓初起，万车轮已行。周秦时几变，伊洛水犹清。二月中桥路，鸟啼春草生。
小儿垂钓:蓬头稚子学垂纶，侧坐莓苔草映身。路人借问遥招手，怕得鱼惊不应人。
王昭君:胡风似剑锼人骨，汉月如钩钓胃肠。魂梦不知身在路，夜来犹自到昭阳。
赋百舌鸟:此禽轻巧少同伦，我听长疑舌满身。星未没河先报晓，柳犹粘雪便迎春。频嫌海燕巢难定，却讶林莺语不真。莫倚春风便多事，玉楼还有晏眠人。
戏李文远:引君来访洞中仙，新月如眉拂户前。领取嫦娥攀取桂，便从陵谷一时迁。
题刘泰娘舍:寻常凡木最轻樗，今日寻樗桂不如。汉高新破咸阳后，英俊奔波遂吃虚。
戏张道人不饮酒:言自云山访我来，每闻奇秘觉叨陪。吾师不饮人间酒，应待流霞即举杯。
岑公岩:南溪有仙涧，咫尺非人间。泠泠松风下，日暮空苍山。
葛仙井:古井碧沈沈，分明见百寻。味甘传邑内，脉冷应山心。圆入月轮净，直涵峰影深。自从仙去后，汲引到如今。
越江渔父:借问钓鱼者，持竿多少年。眼明汀岛畔，头白子孙前。￣入花时浪，灯留雨夜船。越江深见底，谁识此心坚。
题桃源僧:桃源有僧舍，跬步异人天。花乱似无主，鹤鸣疑有仙。轩廊明野色，松桧湿春烟。定拟辞尘境，依师过晚年。
唐虞门。唐尧:祅氛不起瑞烟轻，端拱垂衣日月明。传事四方无外役，茅茨深处土阶平。
唐虞门。虞舜:进善惩奸立帝功，功成揖让益温恭。满朝卿士多元凯，为黜兜苗与四凶。
三代门。夏禹:尧违天孽赖询谟，顿免洪波浸碧虚。海内生灵微伯禹，尽应随浪化为鱼。
三代门。再吟:万古龙门一旦开，无成甘死作黄能。司空定有匡尧术，九载之前何处来。
三代门。太康:师保何人为琢磨，安知父祖苦辛多。酒酣禽色方为乐，讵肯闲听五子歌。
三代门。武王:文王寝膳武王随，内竖言安色始怡。七载岂堪囚羑里，一夫为报亦何疑。
三代门。太公:昌猎关西纣猎东，纣怜崇虎弃非熊。危邦自谓多麟凤，肯把王纲取钓翁。
三代门。再吟:东邻不事事西邻，御物卑和物自亲。天下言知天下者，兆人无主属贤人。
三代门。周公:文武传芳百代基，几多贤哲守成规。仍闻吐握延儒素，犹恐民疵未尽知。
三代门。夷齐:让国由衷义亦乖，不知天命匹夫才。将除暴虐诚能阻，何异崎岖助纣来。
三代门。管蔡:伊商胡越尚同图，管蔡如何有异谟。不念祖宗危社稷，强于仁圣遣行诛。
三代门。成王:成王有过伯禽笞，圣惠能新日自奇。王道既成何所感，越裳呈瑞凤来仪。
春秋战国门。祭足:吴鲁燕韩岂别宗，曾无外御但相攻。当时周郑谁为相，交质将何服远戎。
春秋战国门。再吟:周室衰微不共匡，干戈终日互争强。诸侯若解尊天子，列国何因次第亡。
春秋战国门。庄公:齐甲强临力有馀，鲁庄为战念区区。鱼丽三鼓微曹刿，肉食安能暇远谟。
春秋战国门。文公:灭虢吞虞未息兵，柔秦败楚霸威成。文公徒欲三强服，分晋元来是六卿。
春秋战国门。卫灵公:子鱼无隐欲源清，死不忘忠感卫灵。伯玉既亲知德润，残桃休吃悟兰馨。
春秋战国门。陈灵公:谁与陈君嫁祸来，孔宁行父夏姬媒。灵公徒认徵舒面，至死何曾识祸胎。
春秋战国门。陈蔡君:楚聘宣尼欲道光，是时陈蔡畏邻强。庸谋但解遮贤路，不解迎贤谋自昌。
春秋战国门。楚惠王:芹中遇蛭强为吞，不欲缘微有害人。何事免成心腹疾，皇天惟德是相亲。
春秋战国门。韩惠王:韩惠开渠止暴秦，营田万顷饱秦人。何殊般肉供羸兽，兽壮安知不害身。
春秋战国门。公叔:吴起南奔魏国荒，必听公叔失贤良。无谋纵欲离安邑，可免河沟徙大梁。
春秋战国门。孙膑:曾嫌胜己害贤人，钻火明知速自焚。断足尔能行不足，逢君谁肯不酬君。
春秋战国门。灵辄:失水枯鳞得再生，翳桑无地谢深情。朱轮未染酬恩血，公子何由见赤诚。
春秋战国门。郭开:秦袭邯郸岁月深，何人沾赠郭开金。廉颇还国李牧在，安得赵王为尔擒。
春秋战国门。乐羊:杯羹忍啜得非忠，巧佞胡为惑主聪。盈箧谤书能寝默，中山不是乐羊功。
春秋战国门。再吟:定获英奇不在多，然须设网遍山河。禽虽一目罗中得，岂可空张一目罗。
春秋战国门。卞和:磷磷谁为惑温温，至宝凡姿甚易分。自是时人多贵耳，目无明鉴使俱焚。
春秋战国门。季札:吹毛霜刃过千金，生许徐君死挂林。宝剑徒称无价宝，行心更贵不欺心。
春秋战国门。少孺:宝贵亲仁与善邻，邻兵何要互相臻。螳螂定是遭黄雀，黄雀须防挟弹人。
春秋战国门。苏厉:百步穿杨箭不移，养由堪教听弘规。身隆业著未知退，勿遣功名一旦隳。
春秋战国门。荆轲:反刃相酬是匹夫，安知突骑驾群胡。有心为报怀权略，可在於期与地图。
春秋战国门。再吟:几尺如霜利不群，恩仇未报反亡身。诚哉利器全由用，可惜吹毛不得人。
春秋战国门。陈轸:丹青徒有逞喧哗，有足由来不是蛇。杀将破军为柱国，君今官极更何加。
春秋战国门。晏婴:正人徒以刃相危，贪利忘忠死不为。麋鹿命悬当有处，驱车何必用奔驰。
春秋战国门。再吟:下泽逢蛇盖是常，还如山上见豺狼。国中有怪非蛇兽，不用贤能是不祥。
春秋战国门。又吟:马毙厩人欲就刑，百年临尽一言生。赖逢贤相能匡救，仍免吾君播恶声。
春秋战国门。师旷:老能劝学照馀生，似夜随灯到处明。往行前言如不见，暗中无烛若为行。
春秋战国门。智伯:三国连兵敌就擒，晋阳城下碧波深。风涛撼处看沈赵，舟楫不从翻自沈。
春秋战国门。颜回:陋巷箪瓢困有年，是时端木饫腥膻。宣尼行教何形迹，不肯分甘救子渊。
春秋战国门。郑相:郑相清贤慎有馀，好鱼鱼至竟何如。退鱼留得终身禄，禄在何忧不得鱼。
春秋战国门。子产:为政何门是化源，宽仁高下保安全。如嫌水德人多狎，拯溺宜将猛济宽。
春秋战国门。再吟:社鼠穿墙巧庇身，何由攻灌若为熏。能知窟穴依形势，不听谗邪是圣君。
春秋战国门。范蠡:西子能令转嫁吴，会稽知尔啄姑苏。迹高尘外功成处，一叶翩翩在五湖。
春秋战国门。黄歇:春申随质若王图，为主轻生大丈夫。女子异心安足听，功成何更用阴谟。
春秋战国门。王后:连环要解解非难，忽碎瑶阶一旦间。两国相持兵不解，会应俱碎似连环。
春秋战国门。齐桓公:三往何劳万乘君，五来方见一微臣。微臣傲爵能轻主，霸主如何敢傲人。
春秋战国门。赵简子:简子雄心蓄霸机，贤愚聊欲试诸儿。假言藏宝非真宝，不是生知焉得知。
春秋战国门。再吟:谔谔能昌唯唯亡，亦由匡正得贤良。一从忠谠无周舍，吾过何人为短长。
春秋战国门。赵宣子:门人曾不有提弥，连嗾呀呀孰敢支。临难若教无苟免，乱朝争那以獒为。
春秋战国门。秦武阳:丱岁徒闻有壮名，及令为副误荆卿。是时环柱能相副，谁谓燕囚事不成。
春秋战国门。田子方:太子无嫌礼乐亏，愿听贫富与安危。贱贫骄物贫终在，富贵骄人贵必隳。
春秋战国门。再吟:戏问将何对所耽，滑稽无骨是常谭。昔时王者皆通四，近见君王只好三。
春秋战国门。田子奇:少年为吏虑非循，一骑奔追委使臣。使者不追何所对，车中缘见白头人。
春秋战国门。鲁仲连:昔迸烧牛发战机，夜奔惊火走燕师。今来跃马怀骄惰，十万如无一撮时。
春秋战国门。张孟谭:强兵四合国将危，赖有谋臣为发挥。城内蒿铜诚自有，无谋谁解见玄机。
春秋战国门。公子无忌:按剑临笼震咄呼，鹞甘枭戮伏鸠辜。能怜钝拙诛豪俊，悯弱摧强真丈夫。
春秋战国门。再吟:走敌存亡义有馀，全由雄勇与英谟。但如公子能交结，朱亥侯嬴何代无。
秦门。胡亥:鹿马何难辨是非，宁劳卜筮问安危。权臣为乱多如此，亡国时君不自知。
秦门。再吟:盗贼纵横主恶闻，遂为流矢犯君轩。怪言何不早言者，若使早言还不存。
秦门。陈涉:秦法烦苛霸业隳，一夫攘臂万夫随。王侯无种英雄志，燕雀喧喧安得知。
秦门。范增:智士宁为暗主谟，范公曾不读兵书。平生心力为谁尽，一事无成空背疽。
前汉门。酂侯:共怪酂侯第一功，咸称得地合先封。韩生不是萧君荐，猎犬何人为指踪。
前汉门。曲逆侯:社肉分平未足奇，须观大用展无私。一朝如得宰天下，必使还如宰社时。
前汉门。条侯:上将风戈赏罚明，矛鋋严闭亚夫营。人君却禀将军令，按辔垂鞭为缓行。
前汉门。平津侯:儒素逢时得自媒，忽从徒步列公台。北辰如不延吾辈，东阁何由逐汝开。
前汉门。博陆侯:栋梁徒自保坚贞，毁穴难防雀鼠争。不是主人知诈伪，如何柱石免欹倾。
前汉门。夏贺良:汉代中微亦再昌，忠臣忧国冀修禳。赤精符谶诚非妄，枉杀无辜夏贺良。
前汉门。又吟:铜马朱眉满四方，总缘居摄乱天常。因君多少布衣士，不是公卿即帝王。
前汉门。僭号公孙述:剑蜀金汤孰敢争，子阳才业匪雄英。方知在德不在险，危栈何曾阻汉兵。
后汉门。灵帝:榜悬金价鬻官荣，千万为公五百卿。公瑾孔明穷退者，安知高卧遇雄英。
后汉门。献帝:只为曹侯数贵人，普天黔首尽黄巾。汉灵早听侍中谏，安得献生称不辰。
后汉门。杨震:为国推贤匪惠私，十金为报遽相危。无言暗室何人见，咫尺斯须已四知。
后汉门。曹娥:心摧目断哭江濆，窥浪无踪日又昏。不入重泉寻水底，此生安得见沈魂。
后汉门。周都妻:绿水双鸳一已沈，皇天更欲配何禽。不将血涕随霜刃，谁见朱殷未死心。
后汉门。鲍宣妻:君恶奢华意不欢，一言从俭亦何难。但能和乐同琴瑟，未必恩情在绮纨。
后汉门。吕母:狱无良吏雪无由，处处戈鋋自执仇。吕母衔冤穷老妇，亦能为帅复私雠。
三国门。王表:王表闻声莫见身，吴中敬事甚君亲。是知邦国将亡灭，不听人臣听鬼神。
晋门。晋武帝:汉贪金帛鬻公卿，财赡羸军冀国宁。晋武鬻官私室富，是知犹不及桓灵。
晋门。再吟:君人为理在安民，论道求贤德自新。经国远图无所问，何曾言指一何神。
晋门。贾后:贾后甘为废戮人，齐王还杀赵王伦。一从天下无真主，瓜割中原四百春。
晋门。愍帝:耕牛吃尽大田荒，二两黄金籴斗粮。御粥又闻无麴屑，不降胡虏奈饥肠。
晋门。郭钦:谁疑忠谏郭钦言，不逐戎夷出塞垣。晋室既无明圣主，果为胡虏乱中原。
晋门。王夷甫:六合谁为辅弼臣，八风昏处尽胡尘。是知济弱扶倾术，不属高谈虚论人。
晋门。王茂弘:韩魏荆扬日岂堪，胡风看欲过江南。中原一片生灵血，谁秉王纲色不惭。
晋门。吴隐之:闻说贪泉近郁林，隐之今日得深斟。徒言滴水能穿石，其那坚贞匪石心。
晋门。再吟:贪泉何处是泉源，只在灵台一点间。必也心源元自有，此泉何必在江山。
六朝门。前赵刘聪:戎羯谁令识善言，刑将不舍遽能原。垂成却罢凤仪殿，仍改逍遥纳谏园。
六朝门。后魏武帝:太武南征似卷蓬，徐阳兖蔡杀皆空。从来吊伐宁如此，千里无烟血草红。
六朝门。三废帝:明庄节闵并罹殃，命在朱高二悖王。已叹一年三易换，更嗟殴辱下东廊。
六朝门。二废帝:肆意荒狂杀不辜，方嗟废帝又苍梧。自言威震为英武，肯虑湘东与玉夫。
六朝门。齐废帝东昏侯:定策谁扶捕鼠儿，不忧萧衍畏潘妃。长围既合刀临项，犹惜金钱对落晖。
六朝门。简文帝:救兵方至强抽军，与贼开城是简文。曲项琵琶催酒处，不图为乐向谁云。
六朝门。元帝:木栅江城困魏军，王褒横议遏谋臣。宾降未免俱为戮，一死安能谢益仁。
六朝门。谢举:叛奴逃数岂堪留，忠节曾无肯到头。朱异早能同远见，青衫宁假帝登楼。
六朝门。朱异:徒览儒书不学兵，彦和虚得不廉名。四郊多垒犹相罪，国破将何谢太清。
六朝门。傅昭:为政残苛兽亦饥，除饥机在养疲羸。人能善政兽何暴，焉用劳人以槛为。
六朝门。宣帝:宣帝骄奢恣所为，后宫升降略无时。乘危自有妻公在，安许鸾凰是尉迟。
隋门。炀帝:拒谏劳兵作祸基，穷奢极武向戎夷。兆人疲弊不堪命，天下嗷嗷新主资。
隋门。贺若弼:破敌将军意气豪，请除倾国斩妖娆。红绡忍染娇春雪，瞪目看行切玉刀。
山舍南溪小桃花:一树繁英夺眼红，开时先合占东风。可怜地僻无人赏，抛掷深山乱木中。
荆溪夜泊:点点渔灯照浪清，水烟疏碧月胧明。小滩惊起鸳鸯处，一双采莲船过声。
代边将:雪冻阴河半夜风，战回狂虏血漂红。据鞍遥指长安路，须刻麟台第一功。
题灵泉寺:入谷先生一阵香，异花奇木簇禅堂。可怜门外高低路，万毂千蹄日日忙。
鹤:天上瑶池覆五云，玉麟金凤好为群。不须更饮人间水，直是清流也汗君。
写庄子:圣泽安排当散地，贤侯优贷借新居。闲中亦有闲生计，写得南华一部书。
感旧:千里青云未致身，马蹄空踏几年尘。曾迷玉洞花光老，欲过金城柳眼新。粉壁已沈题凤字，酒垆犹记姓黄人。坞中横笛偏多感，一涕阑干白角巾。
城南:昨夜轻阴结夕霏，城南十里有香泥。初闻山鸟惊新哢，遥见林花识旧蹊。荡桨远从芳草渡，垫巾还傍绿杨堤。罗敷正苦桑蚕事，惆怅南来五马蹄。
次韵徐爽见寄:五两青丝帝渥深，平时可敢叹英沈。侏儒自是长三尺，澼纩都来直数金。寂寞死灰人丧偶，婆娑生意树交阴。年来想见琼枝色，久梦蘧蘧到竹林。
华清宫:行尽江南数十程，晓星残月入华清。朝元阁上西风急，都入长杨作雨声。
题文川村居:种茶岩接红霞坞，灌稻泉生白石根。皤腹老翁眉似雪，海棠花下戏儿孙。
燕:短羽新来别海阳，真珠高卷语雕梁。佳人未必全听尔，正把金针绣凤凰。
感巫州荠菜:两京作斤卖，五溪无人采。夷夏虽有殊，气味都不改。
和武相公中秋夜西蜀锦楼望月得清字:德星摇此夜，珥耳满重城。杳霭烟氛色，飘飖砧杵声。令行秋气爽，乐感素风轻。共赏千年圣，长歌四海清。
途中诗:□□□□□□□，□□□□□□□。风里浪花吹更白，雨中山色洗还青。海鸥聚处窗前见，林狖啼时枕上听。此际自然无限趣，王程不敢暂留停。
听妓洞云歌:嵇叔夜，鼓琴饮酒无闲暇。若使当时闻此歌，抛掷广陵都不藉。刘伯伦，虚生浪死过青春。一饮一硕犹自醉，无人为尔卜深尘。
绣袈裟衣缘:山川异域，风月同天。寄诸佛子，共结来缘。
戏语:秦地城池二百年，何期如此贱田园。一顷麦苗硕伍米，三间堂屋二千钱。
迎孙刺史:昔日郎君今刺史，朱元依旧守朱门。今朝竹马诸童子，尽是当时竹马孙。
诗:青鸟衔葡萄，飞上金井栏。美人恐惊去，不敢卷帘看。
题牡丹:一种芳菲出后庭，却输桃李得佳名。谁能为向天人说，从此移根近太清。
行经太华:纷吾世网暇，灵岳展幽寻。寥廓风尘远，杳冥川谷深。山昏五里雾，日落二华阴。疏峰起莲叶，危塞隐桃林。何必东都外，此处可抽簪。
送舍利宿定普岩:仁祠表虚旷，祇园展肃恭。栖息翠微岭，登顿白云峰。映流看夜月，临峰听晓钟。涧芳十步草，崖阴百丈松。萧然遥路绝，无复市朝踪。
观太常奏新乐:大君膺宝历，出豫表功成。钧天金石响，洞庭弦管清。八音动繁会，九变叶希声。和云留睿赏，熏风悦圣情。盛烈光韶濩，易俗迈咸英。窃吹良无取，率舞抃群生。
赋得涉江采芙蓉:莲舟泛锦碛，极目眺江干。沿流渡楫易，逆浪取花难。有雾疑川广，无风见水宽。朝来采摘倦，讵得久盘桓。
临刑诗:幻生还幻灭，大幻莫过身。安心自有处，求人无有人。
咏山:灵山峙千仞，蔽日且嵯峨。紫盖云阴远，香炉烟气多。石梁高鸟路，瀑水近天河。欲知闻道里，别自有仙歌。
不第后赋菊:待到秋来九月八，我花开后百花杀。冲天香阵透长安，满城尽带黄金甲。
柳:妆点青春更有谁，青春常许占先知。亚夫营畔风轻处，元亮门前日暖时。花密宛如飘六出，叶繁何惜借双眉。交情别绪论多少，好向仁人赠一枝。
句:楼前澹澹云头日，帘外萧萧雨脚风。
公子行:春草绿绵绵，骄骖骤暖烟。微风飘乐韵，半日醉花边。打鹊抛金盏，招人举玉鞭。田翁与蚕妇，平地看神仙。
出山吟:来书初出白云扃，乍蹑秋风马走轻。远近留连分岳色，别离呜咽乱泉声。休将巢许争喧杂，自共伊皋论太平。昨夜细看云色里，进贤星座甚分明。
梁郊祀乐章。庆肃:笾豆簠簋，黍稷非馨。懿兹彝器，厥德惟明。金石匏革，以和以平。由此无疆，期乎永宁。
梁郊祀乐章。庆熙:哲后躬享，旨酒斯陈。王恭无斁，严祀惟寅。皇祖以配，大孝以振。宜锡景福，永休下民。
梁郊祀乐章。庆融:道和气兮袭氤氲，宣皇规兮彰圣神。服遐裔兮敷质文，格苗扈兮息烟尘。
梁郊祀乐章。庆休:大业来四夷，仁风和万国。白日体无私，皇天辅有德。七旬罪已服，六月师方克。伟哉帝道隆，终始常作则。
梁郊祀乐章。庆和:烟燎升，礼容彻。诚感达，人神悦。灵贶彰，圣情结。玉座寂，金炉歇。
梁郊祀乐章。庆和:就阳位，升圜丘。佩双玉，御大裘。膺天命，拥神休。万灵感，百禄遒。秉黄钺，建朱旗。震八表，清二仪。帝业显，王道夷。受景命，启皇基。开九门，怀百神。通肸蚃，接氤氲。明粢荐，广乐陈。奠嘉璧，燎芳薪。膺宝图，执左契。德应天，圣飨帝。荐表衷，荷灵惠。寿万年，祚百世。惟德动天，有感必通。秉兹一德，禋于六宗。钦夤宝命，恭肃礼容。来顾来享，永穆皇风。天惟佑德，辟乃奉天。交感斯在，昭事罔愆。岁功已就，王道无偏。于焉报本，是用告虔。
梁郊祀乐章。庆顺:圣皇戾止，天步舒迟。乾乾睿相，穆穆皇仪。进退必肃，陟降是祗。六变克协，万灵协随。
梁郊祀乐章。庆平:天命降鉴，帝德惟馨。享祀不忒，礼容孔明。奠璧布币，荐纯献精。神祐以答，敷锡永宁。
杨柳枝:软碧摇烟似送人，映花时把翠眉嚬。青青自是风流主，慢飐金丝待洛神。瑟瑟罗裙金缕腰，黛眉隈破未重描。醉来咬损新花子，拽住仙郎尽放娇。鹊桥初就咽银河，今夜仙郎自姓和。不是昔年攀桂树，岂能月里索姮娥。
和蜀后主题剑门:孟阳曾有语，刊在白云棱。李杜常挨托，孙刘亦恃凭。庸才安可守，上德始堪矜。暗指长天路，浓峦蔽几层。
题麦积山天堂:蹑尽悬空万仞梯，等闲身共白云齐。檐前下视群山小，堂上平分落日低。绝顶路危人少到，古岩松健鹤频栖。天边为要留名姓，拂石殷勤身自题。
和韩昭从驾过白卫岭:龙旆飘飖指极边，到时犹更二三千。登高晓蹋巉岩石，冒冷朝冲断续烟。自学汉皇开土宇，不同周穆好神仙。秦民莫遣无恩及，大散关东别有天。
与诸门生春日会饮繁台赋:柳阴如雾絮成堆，又引门生饮古台。淑景即随风雨去，芳樽宜命管弦开。谩夸列鼎鸣钟贵，宁免朝乌夜兔催。烂醉也须诗一首，不能空放马头回。
示诸门生:二百一十四门生，春风初长羽毛成。掷金换得天边桂，凿壁偷将榜上名。何幸不才逢圣世，偶将疏网罩群英。衰翁渐老儿孙小，异日知谁略有情。
奉诏赋剑州途中鸷兽:剑牙钉舌血毛腥，窥算劳心岂暂停。不与大朝除患难，惟馀当路食生灵。从将户口资嚵口，未委三丁税几丁。今日帝王亲出狩，白云岩下好藏形。
放猿:放尔丁宁复故林，旧来行处好追寻。月明巫峡堪怜静，路隔巴山莫厌深。栖宿免劳青嶂梦，跻攀应惬白云心。三秋果熟松梢健，任抱高枝彻晓吟。
天道:穷达皆由命，何劳发叹声。但知行好事，莫要问前程。冬去冰须泮，春来草自生。请君观此理，天道甚分明。
赠窦十:燕山窦十郎，教子有义方。灵椿一株老，丹桂五枝芳。
放鱼书所钥户:高却垣墙钥却门，监丞从此罢垂纶。池中鱼鳖应相贺，从此方知有主人。
后唐宗庙乐舞辞:仁君御宇，寰海谧清。运符武德，道协文明。九成式叙，百度惟成。金门积庆，玉叶传荣。
后唐宗庙乐舞辞:艰难王业，返正皇唐。先天再造，却日重光。汉绍世祖，夏资少康。功成德茂，率祀无疆。
春社从李昉乞酒:社公今日没心情，为乞治聋酒一瓶。恼乱玉堂将欲遍，依稀巡到第三厅。
花落:迎风啸未已，和雨落穀穀。千枝与万枝，不如一竿竹。
钟陵铁柱:千年埋没竟何为，变化宜将万物齐。安得风胡借方便，铸成神剑斩鲸鲵。
题牡丹:万叶红绡剪尽春，丹青任写不如真。风光九十无多日，难惜尊前折赠人。
祖龙词:平吞六国更何求，童女童男问十洲。沧海不回应怅望，始知徐福解风流。
早梅:江南近腊时，已亚雪中枝。一夜欲开尽，百花犹未知。人情皆共惜，天意欲教迟。莫讶无浓艳，芳筵正好吹。
塞上:黄沙风卷半空抛，云动阴山雪满郊。探水人回移帐就，射雕箭落著弓抄。鸟逢霜果饥还啄，马渡冰河渴自跑。占得高原肥草地，夜深生火折林梢。
与李专美:昭裔登庸汝未登，凤池鸡树冷如冰。何如且作宣徽使，免被人呼粥饭僧。
题施璘画竹图:枯箨危根缴石头，千竿交映近清流。堪珍仲宝穷幽笔，留得荆湘一片秋。
早朝:铜壶滴漏初昼，高阁鸡鸣半空。催启五门金锁，犹垂三殿帘栊。阶前御柳摇绿，仗下宫花散红。鸳瓦数行晓日，鸾旗百尺春风。侍臣踏舞重拜，圣寿南山永同。
登祝融峰:欲上祝融峰，先登古石桥。凿开巇嶮处，取路到丹霄。
送人往宣城:江畔送行人，千山生暮氛。谢安团扇上，为画敬亭云。
寄孟宾于:初携书剑别湘潭，金榜标名第十三。昔日声名喧洛下，近来诗价满江南。长为邑令情终屈，纵处曹郎志未甘。莫学冯唐便休去，明君晚事未为惭。
春日小园晨看兼招同舍:最有杏花繁，枝枝若手抟。须知一春促，莫厌百回看。鸟啭风潜息，蜂迟露未干。可容排饮否，兼折赠头冠。
柳花寄宋明府:每爱江城里，青春向尽时。一回新雨歇，是处好风吹。破石黏虫网，高楼扑酒旗。遥知陶令宅，五树正离披。
赠赵学士:常钦赵夫子，远作五侯宾。见面到今日，操心如古人。醉同华席少，吟访野僧频。寂寂长河畔，荒斋与庙邻。
春阴:老雨不肯休，东风势还作。未放草蒙茸，已遣花萧索。浮生何苦劳，触事妨行乐。寄语达生人，须知酒胜药。
宿山房:石窗灯欲尽，松槛月还明。就枕浑无睡，披衣却出行。岩高泉乱滴，林动鸟时惊。倏忽山钟曙，喧喧仆马声。
寄魏郎中:碌碌但随群，蒿兰任不分。未尝矜有道，求遇向吾君。逸驾秋寻寺，长歌醉望云。高斋纸屏古，尘暗北山文。
病中书怀寄王二十六:落叶满山州，闲眠病未瘳。窗阴连竹枕，药气染茶瓯。路匪人遮去，官须自觅休。焉宜更羸老，扶杖作公侯。
采菊:簇簇竟相鲜，一枝开几番。味甘资麹糵，香好胜兰荪。古道风摇远，荒篱露压繁。盈筐时采得，服饵近知门。
送王郎中之官吉水:南望庐陵郡，山连五岭长。吾君怜远俗，从事辍名郎。移户多无土，春蚕不满筐。惟应劳赞画，溪峒况强梁。
春日尊前示从事:州中案牍鱼鳞密，界上军书竹节稠。眼底好花浑似雪，瓮头春酒漫如油。东君不为留迟日，清镜唯知促白头。最觉此春无气味，不如庭草解忘忧。
和致仕沈郎中:欲谋休退尚因循，且向东溪种白蘋。谬应星辰居四辅，终期冠褐作闲人。城中隔日趋朝懒，楚外千峰入梦频。残照晚庭沈醉醒，静吟斜倚老松身。
梅花寄所亲:一气才新物未知，每惭青律与先吹。雪霜迷素犹嫌早，桃杏虽红且后时。云鬓自黏飘处粉，玉鞭谁指出墙枝。老夫多病无风味，只向尊前咏旧诗。
宫词:自远凝旒守上阳，舞衣顿减旧朝香。帘垂粉阁春将尽，门掩梨花日渐长。草色深浓封辇路，水声低咽转宫墙。君王一去不回驾，皓齿青蛾空断肠。
重台莲:斜倚秋风绝比伦，千英和露染难匀。自为祥瑞生南国，谁把丹青寄北人。明月几宵同绿水，牡丹无路出红尘。怜伊不算多时立，赢得馨香暗上身。
迎神:攂蛮鼍，吟塞笛，女巫结束分行立。空中再拜神且来，满奠椒浆齐献揖。阴风窣窣吹纸钱，妖巫瞑目传神言。与君降福为丰年，莫教赛祀亏常筵。
春词:日高闲步下堂阶，细草春莎没绣鞋。折得玫瑰花一朵，凭君簪向凤凰钗。
答汤悦:司空犹不作，那敢作司徒。幸有山翁号，如何不见呼。
批周宗书后:偶罢阿衡来典郡，固无闲物可应官。凭君为报群胥道，莫作循州刺史看。
题梅仙馆:仙界路遥云缥缈，古坛风冷叶萧骚。后来岂合言淹滞，一尉升腾道最高。
题颜氏亭宇:园林萧洒闻来久，欲访因循二十秋。今日开襟吟不尽，碧山重叠水长流。
松:曾于西晋封中散，又向东吴作大夫。浓翠自知千古在，清声谁道四时无。枝柯偃后龙蛇老，根脚盘来爪距粗。直待素秋摇落日，始将凡木斗荣枯。
言怀别同志:渐老将谁托，劳生每自惭。何当重携手，风雨满江南。
寄鉴上人:一从携手阻戈鋋，屈指如今已十年。长记二林同宿夜，竹斋听雨共忘眠。
送容州中丞赴镇:交趾同星坐，龙泉佩斗文。烧香翠羽帐，看舞郁金裙。鹢首冲泷浪，犀渠拂岭云。莫教铜柱北，只说马将军。
题金山寺:万古波心寺，金山名目新。天多剩得月，地少不生尘。过橹妨僧定，惊涛溅佛身。谁言张处士，题后更无人。
僻居谢何明府见访:公退琴堂动逸怀，闲披烟霭访微才。马嘶穷巷蛙声息，辙到衡门草色开。风引柳花当坐起，日将林影入庭来。满斋尘土一床藓，多谢从容水饭回。
僻居酬友人:僻居虽爱近林泉，幽径闲居碧藓连。向竹掩扉随鹤息，就溪安石学僧禅。古琴带月音声亮，山果经霜气味全，多谢故交怜朴野，隔云时复寄佳篇。
观华夷图:别手应难及此精，须知攒簇自心灵。始于毫末分诸国，渐见图中列四溟。关路欲伸通楚势，蜀山俄耸入秦青。笔端尽现寰区事，堪把长悬在户庭。
句:积霭沈诸壑，微阳在半峰。
塞下曲:边头能走马，猿臂李将军。射虎群胡伏，开弓绝塞闻。海山谙向背，攻守别风云。只为坑降罪，轻车未转勋。望湖关下战，杂虏丧全师。鸟啄豺狼将，沙埋日月旗。牛羊奔赤狄，部落散燕耆。都护凌晨出，铭功瘗死尸。
空城雀:古城蒙蒙花覆水，昔日住人今住鬼。野雀荒台遗子孙，千年饮啄枯桑根。不随海燕柏梁去，应无玉环衔报恩。近村红栗香压枝，嗷嗷黄口诉朝饥。生来未见凤凰语，欲飞常怕蜘蛛丝。断肠四隅天四绝，清泉绿蒿无恐疑。
鸡鸣曲:鸡声春晓上林中，一声惊落虾蟆宫。二声唤破枕边梦，三声行人烟海红。平旦慵将百雏语，蓬松锦绣当阳处。愧君饮食长相呼，为君昼鸣下高树。
湓城赠别:楚岸青枫树，长随送远心。九江春水阔，三峡暮云深。气调桓伊笛，才华蔡琰琴。迢迢嫁湘汉，谁不重黄金。
闲居寄太学卢景博士:无路青冥夺锦袍，耻随黄雀住蓬蒿。碧云梦后山风起，珠树诗成海月高。久滞鼎书求羽翼，未忘龙阙致波涛。闲来长得留侯癖，罗列楂梨校六韬。
赠漳州张怡使君:旧德徐方天下闻，当年熊轼继清芬。井田异政光蛮竹，符节深恩隔瘴云。已见嘉祥生北户，尝嫌夷貊蠹南薰。几时征拜征西越，学著缦胡从使君。
题豫章西山香城寺:十地严宫礼竺皇，旃檀楼阁半天香。祇园树老梵声小，雪岭花香灯影长。霄汉落泉供月界，蓬壶灵鸟侍云房。何年七七金人降，金锡珠坛满上方。
送江西周尚书赴滑台:楚谣襦袴整三千，喉舌新恩下九天。天角雄都分节钺，蛟龙旧国罢楼船。昆河已在兵钤内，棠树空留鹤岭前。多病无因酬一顾，鄢陵千骑去翩翩。
豫章江楼望西山有怀:水护星坛列太虚，烟霓十八上仙居。时人未识辽东鹤，吾祖曾传宝鼎书。终日章江催白鬓，何年丹灶见红蕖。桃花谷口春深浅，欲访先生赤鲤鱼。
赠江南从事张侍郎:平南门馆凤凰毛，二十华轩立最高。几处谈天致云雨，早时文海得鲸鳌。姻联紫府萧窗贵，职称青钱绣服豪。江徼无虞才不展，衔杯终日咏离骚。
剑池:秦帝南巡厌火精，苍黄埋剑故丰城。霸图缭戾金龙蛰，坤道扶摇紫气生。星斗卧来闲窟穴，雌雄飞去变澄泓。永怀惆怅中宵作，不见春雷发匣声。
朝元引四首:帝烛荧煌下九天，蓬莱宫晓玉炉烟。无央鸾凤随金母，来贺熏风一万年。正殿云开露冕旒，下方珠翠压鳌头。天鸡唱罢南山晓，春色光辉十二楼。万宇灵祥拥帝居，东华元老荐屠苏。龙池遥望非烟拜，五色曈曨在玉壶。宝祚河宫一向清，龟鱼天篆益分明。近臣谁献登封草，五岳齐呼万岁声。
宿天竺寺:一宵何期此灵境，五粒松香金地冷。西僧示我高隐心，月在中峰葛洪井。
双桂咏:青冥结根易倾倒，沃洲山中双树好。琉璃宫殿无斧声，石上萧萧伴僧老。
春日行:鶗鴂初鸣洲渚满，龙蛇洗鳞春水暖。病多欲问山寺僧，湖上人传石桥断。
蜀葵咏:绿衣宛地红倡倡，熏风似舞诸女郎。南邻荡子妇无赖，锦机春夜成文章。
南昌道中:古道夤缘蔓黄葛，桓伊冢西春水阔。村翁莫倚横浦罾，一半鱼虾属鹈獭。
镜道中吹箫:金栏白的善篸差，双凤夜伴江南栖。十洲人听玉楼晓，空向千山桃杏枝。
题徐稚湖亭:伏龙山横洲渚地，人如白蘋自生死。洪崖成道二千年，唯有徐君播青史。
飞龙引:长洲茂苑朝夕池，映日含风结细漪。坐当伏槛红莲披，雕轩洞户青蘋吹。轻幌芳烟郁金馥，绮檐花簟桃李枝。苕苕翡翠但相逐，桂树鸳鸯恒并宿。
春日作:和气来无象，物情还暗新。乾坤一夕雨，草木万方春。染水烟光媚，催花鸟语频。高台旷望处，歌咏属诗人。
访蔡文庆处士留题:幽人栖息处，一到涤尘心。藓色花阴阔，棋声竹径深。篱根眠野鹿，池面戏江禽。多谢相留宿，开樽拂素琴。
书小斋壁:其谁肯见寻，冷淡少知音。尘土侵闲榻，烟波隔故林。竹风醒晚醉，窗月伴秋吟。道在唯求己，明时岂陆沈。
桃花:只应红杏是知音，灼灼偏宜间竹阴。几树半开金谷晓，一溪齐绽武陵深。艳舒百叶时皆重，子熟千年事莫寻。谁步宋墙明月下，好香和影上衣襟。
祀风师迎神曲:太皞御气，勾芒肇功。苍龙青旗，爰候祥风。律以和应，□以感通。鼎俎修蚃，时惟礼崇。
秋夕书怀:功名未立诚非晚，骨肉分飞又入秋。枕上不堪残梦断，壁蛩窗月夜悠悠。
赠上都紫极宫刘日新先生:道德吾君重，含贞本去华。因知炼神骨，何必在烟霞。棋散庭花落，诗成海月斜。瀛洲旧仙侣，应许寄丹砂。
赠东林白大师:虎溪久驻灵踪，禅外诗魔尚浓。卷宿吟销永日，移床坐对千峰。苍苔冷锁幽径，微风闲坐古松。自说年来老病，出门渐觉疏慵。
题柳:折向离亭畔，春光满手生。群花岂无艳，柔质自多情。夹岸笼溪月，兼风撼野莺。隋堤三月暮，飞絮想纵横。
书蔡隐士壁:病后霜髭出，衡门寂寞中。蠹侵书帙损，尘覆酒樽空。池暗菰蒲雨，径香兰蕙风。幽闲已得趣，不见卜穷通。
赠朐山孙明府:县庭无事似山斋，满砌青青旋长苔。闲抚素琴曹吏散，自烹新茗海僧来。买将病鹤劳心养，移得闲花用意栽。几度访君留我醉，瓮香皆值酒新开。
对竹:懒穿幽径冲鸣鸟，忍踏清阴损翠苔。不似闭门欹枕听，秋声如雨入轩来。
赠致仕沈彬郎中:自言婚嫁毕，尘事不关心。老去诗魔在，春来酒病深。山翁期采药，海月伴鸣琴。多谢维舟处，相留接静吟。
秋夕病中作:卧病当秋夕，悠悠枕上情。不堪抛月色，无计避虫声。煎药惟忧涩，停灯又怕明。晓临清鉴里，应有白髭生。
莺:羽毛特异诸禽，出谷堪听好音。薄暮欲栖何处，雨昏杨柳深深。
宿山中寺:寄宿深山寺，惟逢老病僧。风吹几世树，云暗暮秋灯。瞑目忘尘虑，谈空入上乘。明晨返名路，何计恋南能。
石棋局献时宰:得从岳叟诚堪重，却献皋夔事更宜。公退启枰书院静，日斜收子竹阴移。适情岂待樵柯烂，罢局还应屐齿隳。预想幽窗风雨夜，一灯闲照覆图时。
送夏侯秀才:江村摇落暮蝉鸣，执手临岐动别情。古岸相看残照在，片帆难驻好风生。牵吟一路逢山色，醒睡长汀对月明。况是清朝至公在，预知乔木定迁莺。
献中书汤舍人:庆云呈瑞为明时，演畅丝纶在紫微。銮殿对时亲舜日，鲤庭过处著莱衣。闲寻竹寺听啼鸟，吟倚江楼恋落晖。隔座银屏看是设，一门清贵古今稀。
夏日书依上人壁:门外尘飞暑气浓，院中萧索似山中。最怜煮茗相留处，疏竹当轩一榻风。
夏云:如峰形状在西郊，未见从龙上泬寥。多谢好风吹起后，化为甘雨济田苗。
书夏秀才幽居壁:永巷苔深户半开，床头书剑积尘埃。最怜小槛疏篁晚，幽鸟双双何处来？
红花:红花颜色掩千花，任是猩猩血未加。染出轻罗莫相贵，古人崇俭诫奢华。
新喻县酬王仲华少府见贻:事简开樽有逸情，共忻官舍月华清。每惭花欠河阳景，长愧琴无单父声。未泰黎元惭旷职，纵行谦直是虚名。与君尽力行公道，敢向昌朝俟陟明。
暮春有感寄宋维员外:杜宇声中老病心，此心无计驻光阴。西园雨过好花尽，南陌人稀芳草深。喧梦却嫌莺语老，伴吟惟怕月轮沈。明年才候东风至，结驷期君预去寻。
宿韦校书幽居:溪上高眠与鹤闲，开樽留我待柴关。园林月白秋霖歇，一夜泉声似故山。
依韵和友人秋夕见寄:夕风庭叶落，谁见此时情？不作关河梦，空闻砧杵声。会须求至理，何必叹无成。好约高僧宿，同看海月生。
吉水作尉酬高援秀才见赠:佐邑惭无术，敢言贫与清。风骚谁是主，烟月自关情。卷箔当山色，开窗就竹声。怜君惠嘉句，资我欲垂名。
览友人卷:新诗开卷处，造化竭精英。雪霁楚山碧，月高湘水清。初吟尘虑息，再味古风生。自此寰区内，喧腾二雅名。
酒醒:睡觉花阴芳草软，不知明月出墙东。杯盘狼藉人何处，聚散空惊似梦中。
贻庐山清溪观王尊师:霞帔星冠复杖藜，积年修炼住灵溪。松轩睡觉冷云起，石磴坐来春日西。采药每寻岩径远，弹琴常到月轮低。鼎中龙虎功成后，海上三山去不迷。
蛩:月冷莎庭夜已深，百虫声外有清音。诗情正苦无眠处，愧尔阶前相伴吟。
感事呈所知:竞爱松筠翠，皆怜桃李芳。如求济世广，桑柘愿商量。
贻青阳宰:征赋常登限，名山管最多。吏闲民讼少，时得访烟萝。
送绍明上人之毗陵:忽起毗陵念，飘然不可留。听蝉离古寺，携锡上扁舟。月出沙汀冷，风高苇岸秋。回期端的否，千里路悠悠。
梅花:群木方憎雪，开花长在先。流莺与舞蝶，不见许因缘。
放鹭鸶:池塘多谢久淹留，长得霜翎放自由。好去蒹葭深处宿，月明应认旧江秋。
早春:一种和风至，千花未放妍。草心并柳眼，长是被恩先。
叙吟二首:往哲搜罗妙入神，隋珠和璧未为珍。而今所得惭难继，谬向平生著苦辛。成僻成魔二雅中，每逢知己是亨通。言之无罪终难厌，欲把风骚继古风。
贻毗陵正勤禅院奉长老:随缘驻瓶锡，心已悟无生。默坐烟霞散，闲观水月明。竹深风倍冷，堂迥磬偏清。愿作传灯者，忘言学净名。
早春左省寓直:旭景鸾台上，微云象阙间。时清政事少，日永直官闲。远籁飞箫管，零冰响珮环。终军年二十，默坐叩玄关。
赋得彩燕:缕彩成飞燕，迎和启蛰时。翠翘生玉指，绣羽拂文楣。讵费衔泥力，无劳剪爪期。化工今在此，翻怪社来迟。
送史馆高员外使岭南:东观时闲暇，还修喻蜀书。双旌驰县道，百越从轺车。桂蠹晨餐罢，贪泉访古初。春江多好景，莫使醉吟疏。
春夜月:幽人春望本多情，况是花繁月正明。竟夕无言亦无寐，绕阶芳草影随行。
送和州张员外为江都令:经年相望隔重湖，一旦相逢在上都。塞诏官班聊慰否，埋轮意气尚存无。由来圣代怜才子，始觉清风激懦夫。若向西冈寻胜赏，旧题名处为踌躇。
寄钟谟:看看潘鬓二毛生，昨日林梢又转莺。欲对春风忘世虑，敢言尊酒召时英。假中西阁应无事，筵上南威幸有情。不得车公终不乐，已教红袖出门迎。
九月十一日寄陈郎中:我多吏事君多病，寂绝过从又几旬。前日龙山烟景好，风前落帽是何人？
和司门郎中陈彦:衡门寂寂逢迎少，不见仙郎向五旬。莫问龙山前日事，菊花开却为闲人。
和元帅书记萧郎中观习水师:元帅楼船出治兵，落星山外火旗明。千帆日助江陵势，万里风驰下濑声。杀气晓严波上鹢，凯歌遥骇海边鲸。仲宣一作从军咏，回顾儒衣自不平。
张员外好茅山风景，求为句容令，作此送:句曲山前县，依依数舍程。还同适勾漏，非是厌承明。柳谷供诗景，华阳契道情。金门容傲吏，官满且还城。
寄江州萧给事:夕郎忧国不忧身，今向天涯作逐臣。魂梦暗驰龙阙曙，啸吟闲绕虎谿春。朝车载酒过山寺，谏纸题诗寄野人。惆怅懦夫何足道，自离群后已同尘。
得浙西郝判官书未及报闻燕王移镇京口…田书记消息:秋风海上久离居，曾得刘公一纸书。淡水心情长若此，银钩踪迹更无如。尝忧座侧飞鸮鸟，未暇江中觅鲤鱼。今日京吴建朱邸，问君谁共曳长裾。
送写真成处士入京:传神踪迹本来高，泽畔形容愧彩毫。京邑功臣多伫望，凌烟阁上莫辞劳。
送荻栽与秀才朱观:羡子清吟处，茅斋面碧流。解憎莲艳俗，唯欠荻花幽。鹭立低枝晚，风惊折叶秋。赠君须种取，不必树忘忧。
行园树:松节凌霜久，蓬根逐吹频。群生各有性，桃李但争春。
和集贤钟郎中:石渠册府神仙署，当用明朝第一人。腰下别悬新印绶，座中皆是故交亲。龙池树色供清景，浴殿香风接近邻。从此翻飞应更远，遍寻三十六天春。
咏梅子真送郭先辈:忠臣本爱君，仁人本爱民。宁知贵与贱，岂计名与身。梅生为一尉，献疏来君门。君门深万里，金虎重千钧。向永且不用，况复论子真。拂衣遂长往，高节邈无邻。至今仙籍中，谓之梅真人。郭生负逸气，百代继遗尘。进退生自知，得丧吾不陈。斯民苟有幸，期子一朝伸。
送刘司直出宰:之子有雄文，风标秀不群。低飞从墨绶，逸志在青云。柳色临流动，春光到县分。贤人多静理，未爽醉醺醺。
送从兄赴临川幕:梁王籍宠就东藩，还召邹枚坐兔园。今日好论天下事，昔年同受主人恩。石头城下春潮满，金柅亭边绿树繁。唯有音书慰离别，一杯相送别无言。
送朱先辈尉庐陵:我重朱夫子，依然见古人。成名无愧色，得禄及慈亲。莫叹官资屈，宁论活计贫。平生心气在，终任静边尘。
题紫阳观:南朝名士富仙才，追步东卿遂不回。丹井自深桐暗老，祠宫长在鹤频来。岩边桂树攀仍倚，洞口桃花落复开。惆怅霓裳太平事，一函真迹锁昭台。
和陈洗马山庄新泉:已开山馆待抽簪，更要岩泉欲洗心。常被松声迷细韵，忽流花片落高岑。便疏浅濑穿莎径，始有清光映竹林。何日煎茶酝香酒，沙边同听暝猿吟。
和致仕张尚书新创道院:梓泽成新致，金丹有旧情。挂冠朝睡足，隐几暮江清。药圃分轻绿，松窗起细声。养高宁厌病，默坐对诸生。
再领制诰和王明府见贺:蹇步还依列宿边，拱辰重认旧云天。自嗟多难飘零困，不似当年胆气全。鸡树晚花疏向日，龙池轻浪细含烟。从来不解为身计，一叶悠悠任大川。
送高舍人使岭南:西掖官曹近，南溟道路遥。使星将渡汉，仙棹乍乘潮。柳映灵和折，梅依大庾飘。江帆风淅淅，山馆雨萧萧。陆贾真迂阔，终童久寂寥。送君何限意，把酒一长谣。
和王明府见寄:时情世难消吾道，薄宦流年危此身。莫叹京华同寂寞，曾经兵革共漂沦。对山开户唯求静，贳酒留宾不道贫。善政空多尚淹屈，不知谁是解忧民。
阁皂山:殿影高低云掩映，松阴缭绕步徘徊。从今莫厌簪裾累，不是乘轺不得来。
春雪应制:繁阴连曙景，瑞雪洒芳辰。势密犹疑腊，风和始觉春。萦林开玉蕊，飘座袅香尘。欲识宸心悦，云谣慰兆人。
进雪诗:欲使新正识有年，故飘轻絮伴春还。近看琼树笼银阙，远想瑶池带玉关。润逐麳麰铺绿野，暖随杯酒上朱颜。朝来花萼楼中宴，数曲赓歌雅颂间。
北苑侍宴杂咏诗。风:昨朝才解冻，今日又开花。帝力无人识，谁知玩物华。
北苑侍宴杂咏诗。菊:细丽披金彩，氛氲散远馨。泛杯频奉赐，缘解制颓龄。
御筵送邓王:禁里秋光似水清，林烟池影共离情。暂移黄阁只三载，却望紫垣都数程。满座清风天子送。随车甘雨郡人迎。绮霞阁上诗题在，从此还应有颂声。
又绝句寄题毗陵驿:曾持使节驻毗陵，长与州人有旧情。为向驿桥风月道，舍人髭鬓白千茎。
奉和子龙大监与舍弟赠答之什:石渠东观两优贤，明主知臣岂偶然。鸳鹭分行皆接武，金兰同好共忘年。怀恩未遂林泉约，窃位空惭组绶悬。多少深情知不尽，好音相慰强成篇。
太傅相公深感庭梅再成绝唱曲垂借示倍认知怜…攀和:禁省繁华地，含芳自一时。雪英开复落，红药植还移。静想分今昔，频吟叹盛衰。多情共如此，争免鬓成丝。
奉和御制茱萸:台畔西风御果新，芳香精彩丽萧辰。柔条细叶妆治好，紫蒂红芳点缀匀。几朵得陪天上宴，千株长作洞中春。今朝圣藻偏流咏，黄菊无由更敢邻。
蒙恩赐酒旨令醉，进诗以谢:明光殿里夜迢迢，多病逢秋自寂寥。蜡炬乍传丹凤诏，御题初认白云谣。今宵幸识衢尊味，明日知停入閤朝。为感君恩判一醉，不烦辛苦解金貂。
禁中新月:今夕拜新月，沈沈禁署中。玉绳疏间彩，金掌静无风。节换知身老，时平见岁功。吟看北墀暝，兰烬坠微红。
送察院李侍御使庐陵因寄孟员外:绣衣乘驿急如星，山水何妨寄野情。肯向九仙台下歇，闲听孟叟醉吟声。
题杨克俭池馆:经旬因雨不重来，门有蛛丝径有苔。再向白莲亭上望，不知花木为谁开。
献江淮郡守卢公:塞诏东来淝水滨，时情惟望秉陶钧。将军一阵为功业，忍见沙场百战人。
南山池:翡翠戏翻荷叶雨，鹭鸶飞破竹林烟。时沽村酒临轩酌，拟摘新茶靠石煎。
嘲庐山道士:啖肉先生欲上升，黄云踏破紫云崩。龙腰鹤背无多力，传与麻姑借大鹏。
句:罢却儿女戏，放他花木生。扫地云粘帚，耕山鸟怕牛。点入旱云千国仰，力浮尘世一毫轻。
赠织锦人:札札机声晓复晡，眼穿力尽竟何如。美人一曲成千赐，心里犹嫌花样疏。
后湖:雷轰叠鼓火翻旗，三异翩翩试水师。惊起黑龙眠不得，狂风猛雨不多时。
和徐舍人九月十一日见寄:衡门寂寂逢迎少，不见仙郎向五旬。莫问龙山前日事，菊花开却为闲人。
句:草中误认将军虎，山上曾为道士羊。
题纸鸢止宋齐丘哭子:安排唐祚革强吴，尽是先生作计谟。一个孩儿拚不得，让皇百口合何如？
奉和圣制送邓王牧宣城:千里陵阳同陕服，凿门胙土寄亲贤。曙烟已别黄金殿，晚照重登白玉筵。江上浮光宜雨后，郡中远岫列窗前。天心待报期年政，留与工师播管弦。
再次前韵代梅答:托植经多稔，顷筐向盛时。枝条虽已故，情分不曾移。莫向阶前老，还同镜里衰。更应怜堕叶，残吹挂虫丝。
宿山寺:溪山尽日行，方听远钟声。入院逢僧定，登楼见月生。露垂群木润，泉落一岩清。此景关吾事，通宵寐不成。
过秦岭:古今传此岭，高下势峥嵘。安得青山路，化为平地行。苍苔留虎迹，碧树障溪声。欲过一回首，踟蹰无限情。
夏日登瀑顶寺，因寄诸知己:曾于尘里望，此景在烟霄。岩静水声近，山深暑气遥。杖藜青石路，煮茗白云樵。寄语为郎者，谁能访寂寥。
山斋早秋雨中:深居少往还，卷箔早秋间。雨洒吟蝉树，云藏啸狖山。炎蒸如便退，衣葛亦堪闲。静坐得无事，酒卮聊畅颜。
酬东溪史处士:咫尺东溪路，年来偶访迟。泉声迷夜雨，花片落空枝。石径逢僧出，山床见鹤移。贫斋有琴酒，曾许月圆期。
村行:暧暧村烟暮，牧童出深坞。骑牛不顾人，吹笛寻山去。
中秋月:王母妆成镜未收，倚栏人在水精楼。笙歌莫占清光尽，留与溪翁一钓舟。
除夜:铜龙看却送春来，莫惜颠狂酒百杯。吟鬓就中专拟白，那堪更被二更催。
句:莎草放茵深护砌，海榴喷火巧横墙。纹鳞引子跳银海，紫燕呼雏语画梁。
赠禅月大师:长爱吾师性自然，天心白月水中莲。神通力遍恒沙外，诗句名高八米前。寻访不闻朝振锡，修行唯说夜安禅。太平时节俱无事，莫惜时来话草玄。
蜀驮引:昂藏大步蚕丛国，曲颈微伸高九尺。卓女窥窗莫我知，严仙据案何曾识。自古皆传蜀道难，尔何能过拔蛇山。忽惊登得鸡翁碛，又恐碍著鹿头关。
句:不随俗物皆成土，只待良时却补天。釜鱼化作池中物，木履浮为天际船。
遣歌妓:垂老无端用意乖，谁知道侣厌清斋。如今又采蘼芜去，辜负张君绣靸鞋。
和题剑门:闭关防老寇，孰敢振威棱。险固疑天设，山河自古凭。三川奚所赖，双剑最堪矜。鸟道微通处，烟霞锁百层。
感秃鹙潜吟:昔日曾看瑞应图，万般祥瑞不如无。摩诃池上分明见，仔细看来是那鹕。
与杜光庭:试问朝中为宰相，何如林下作神仙。一壶美酒一炉药，饱听松风白昼眠。
同刘侍郎咏笋:迸出班犀数十株，更添幽景向蓬壶。出来似有凌云势，用作丹梯得也无？
杨柳枝:软碧摇烟似送人，映花时把翠蛾嚬。青青自是风流主，慢飒金丝待洛神。
句:古人重到今人爱，万局都无一局同。
感怀诗:昨日方髽髻，如今满颔髯。紫阁无心恋，青山有意潜。
同徐学士咏笋:徐徐出土非人种，枝叶难投日月壶。为是因缘生此地，从他长养譬如无。
柳堤诗:种稻三十顷，种柳百余株。稻可供饘粥，柳可爨庖厨。息耒柳阴下，读书稻田隅。以乐尧舜道，同是耕莘夫。
留侯受南唐节度使知郡事，辟予为属，以诗谢之:晋江江畔趁春风，耕破云山几万重。两足一犁无外事，使君何啻五侯封。
遣子访刘乙:扫石耕山旧子真，布衣草履自随身。石崖壁立题诗处，知是当年凤阁人。
咏蜀都城上芙蓉花:四十里城花发时，锦囊高下照坤维。虽妆蜀国三秋色，难入豳风七月诗。
句:朝廷不用忧巴蜀，称霸何曾是蜀人。
冬日暮国清寺留题:天台山下寺，冬暮景如屏。树密风长在，年深像有灵。高钟疑到月，远烧欲连星。因共真僧话，心中万虑宁。
耕夫谣:张绪逞风流，王衍事轻薄。出门逢耕夫，颜色必不乐。肥肤如玉洁，力拗丝不折。半日无耕夫，此辈总饿杀。
咏棕树:叶似新蒲绿，身如乱锦缠。任君千度剥，意气自冲天。
句:伴行惟瘦鹤，寻步入深云。
古桧:何人见植初，老树梵王居。山鬼暗栖托，樵夫难破除。声高秋汉迥，影倒月潭虚。尽日无僧倚，清风长有余。
句:洗盂秋涧日华动，捣药夜坐秋气深。
采莲:菡萏香连十顷陂，小姑贪戏采莲迟。晚来弄水船头湿，更脱红裙裹鸭儿。
句:晓厨烹淡菜，春杼种橦花。
咏蒲鞋:吴江浪浸白蒲春，越女初挑一样新。才自绣窗离玉指，便随罗袜上香尘。石榴裙下从容久，玳瑁筵前整顿频。今日高楼鸳瓦上，不知抛掷是何人。
寻九华王山人:下马扣荆扉，相寻春半时。扪萝盘磴险，叠石渡溪危。松夹莓苔径，花藏薜荔篱。卧云情自逸，名姓厌人知。
题郑山人郊居:谷口今逢避世才，入门潇洒绝尘埃。渔舟下钓乘风去，药酝留宾待月开。数片石从青嶂得，一条泉自白云来。竹轩相对无言语，尽日南山不欲回。
送杜郎中入茶山修贡:一道澄澜彻底清，仙郎轻棹出重城。采蘋虚得当时称，述职那同此日荣。剑戟步经高障黑，绮罗光动百花明。谢公携妓东山去，何似乘春奉诏行。
自叙:中剑斫耳缺，被箭射胛过。为将须有胆，有胆即无贾。
题建造寺:曾看画图劳健羡，如今亲见画犹粗。减除天半石初泐，欠却几株松未枯。题像阁人渔浦叟，集生台鸟谢城乌。我来一听支公论，自是吾身幻得吾。
句:扫石云随帚，耕山鸟傍人。
题青草湖神祠:坏墙风雨几经春，草色盈庭一座尘。自是神明无感应，盛衰何得却由人。
山居:柏树松阴覆竹斋，罢烧药灶纵高怀。世间应少山间景，云绕青松水绕阶。
哭徐夤:延寿溪头叹逝波，古今人事半销磨。昔除正字今何在，所谓人生能几何。
闲居寄陈山人:闲居何处得闲名，坐掩衡茅损性灵。破梦晓钟闻竹寺，沁心秋雨浸莎庭。瓮边难负千杯绿，海上终眠万仞青。珍重先生全太古，应看名利似浮萍。
寄岐山林逢吉明府:岐山高与陇山连，制锦无私服晏眠。鹦鹉语中分百里，凤凰声里过三年。秦无旧俗云烟媚，周有遗风父老贤。莫役生灵种杨柳，一枝枝折灞桥边。
秋日圃田送人随计:仆射陂前是传邮，去程雕鹗弄高秋。吟抛芍药裁诗圃，醉下茱萸饮酒楼。向日迥飞驹皎皎，临风谁和鹿呦呦。明年二月仙山下，莫遣桃花逐水流。
别何处士陵俊老:三皇上人春梦醒，东侯老大麒麟生。洞连龙穴全山冷，窗透鳌波尽室清。计拙耻居岩麓老，气狂惭与斗牛平。谁人为向青编上，直傍巢由写一名。
春答:花枝千万趁春开，三月瓓珊即自回。剩向东园种桃李，明年依旧为君来。
落叶:素律铄欲脆，青女妒复稀。月冷天风吹，叶叶干红飞。
霞:拂拂生残晖，层层如裂绯。天风剪成片，疑作仙人衣。
巴江:巴江江水色，一带浓蓝碧。仙女瑟瑟衣，风梭晚来织。
藕池阻风，寄同行抚牧裘驾:船樯相望荆江中，岸芦汀树烟濛濛。路间堤缺水如箭，未知何日生南风。
自和:一片残阳景，朦胧淡月中。兰芽纡嫩紫，梨颊抹生红。琴阮资清格，冠簪养素风。烟霄半知足，吏隐少相同。
淘金碛:画船晚过淘金碛，不见黄金惟见石。犹恐黄金价未高，见得锱铢几多力。
志峡船具诗。梢:制之居首尾，俾之辨斜正。首动尾聿随，斜取正为定。有如提吏笔，有如执时柄。有如秉师律，有如宣命令。守彼方与直，得其刚且劲。既能济险难，何畏涉辽夐。招招俾作主，泛泛实司命。风乌愧斟酌，画鹢空辉映。古人存丰规，猗欤聊引证。
志峡船具诗。橹:用之大曰橹，冠乎小者楫。通津既能济，巨浸即横涉。身之使者颊，虎之拏者爪。鱼之拨者鬣，弩之进者筴。此实为相须，相须航一叶。
春霁:春霁江山似画图，醉垂鞭袂出康衢。猖狂乱打貔貅鼓，懒慢迟修鸳鹭书。老色渐来欺鬓发，闲情将欲傲簪裾。苔钱遍地知多少，买得花枝不落无。
春宵:春云春日共朦胧，满院梨花半夜风。宿酒未醒珠箔卷，艳歌初阕玉楼空。五湖范蠡才堪重，六印苏秦道不同。再取素琴聊假寐，南柯灵梦莫相通。
春燕:多时窗外语呢喃，只要佳人卷绣帘。大厦已成须庆贺，高门频入莫憎嫌。花间舞蝶和香趁，江畔春泥带雨衔。栖息数年情已厚，营巢争肯傍他檐。
中夏昼卧:寂寂无聊九夏中，傍檐依壁待清风。壮图奇策无人问，不及南阳一卧龙。
春夜:薄薄春云笼皓月，杏花满地堆香雪。醉垂罗袂倚朱栏，小数玉仙歌未阕。
偶有下殇，因而自遣:彭寿殇龄共两空，幻泡缘影梦魂中。缺圆宿会长如月，飘忽浮生疾似风。修短百年先后定，贤愚千古是非同。南柯太守知人意，休问陶陶塞上翁。
倦学:乐广亡来冰镜稀，宓妃嫫母混妍媸。且于雾里藏玄豹，休向窗中问碧鸡。百氏典坟空自苦，一堆萤雪竟谁知。门前春色芳如画，好掩书斋任所之。
玉烛花:袅袅香英三四枝，亭亭红艳照阶墀。正当晚槛初开处，却似春闱就试时。少女不吹方熠爚，东君偏惜未离披。夜深斜倚朱栏外，拟把邻光借与谁？
木芙蓉:素灵失律诈风流，强把芳菲半载偷。是叶葳蕤霜照夜，此花烂熳火烧秋。谢莲色淡争堪种，陶菊香秾亦合羞。谁道金风能肃物，因何厚薄不相侔。
长春节:圣朝佳节遇长春，跪捧金炉祝又焚。宝藏发来天地秀，兵戈销后帝皇尊。太平基址千年永，混一车书万古存。更有馨香满芳槛，和风迟日在兰荪。
吴。黄金车:分擘山河即渐开，许昌基业已倾颓。黄金车与斑斓耳，早个须知入谶来。
吴。赤壁:会猎书来举国惊，只应周鲁不教迎。曹公一战奔波后，赤壁功传万古名。
吴。甘宁斫营:夜深偷入魏军营，满寨惊忙火似星。百口宝刀千匹绢，也应消得与甘宁。
吴。徐盛:欲把江山鼎足分，邢真衔册到江南。当时将相谁堪重，徐盛将军最不甘。
吴。介象:好道君王遇亦难，变通灵异几多般。介先生有神仙术，钓得鲈鱼在玉盘。
吴。濡须坞:风揭洪涛响若雷，枕波为垒险相隈。莫言有个濡须坞，几度曹公失志回。
吴。张纮:东部张公与众殊，共施经略赞全吴。陈琳漫自称雄伯，神气应须怯大巫。
吴。孙坚后:委存张公翊圣材，几将贤德赞文台。争教不霸江山得，日月征曾入梦来。
晋。七宝鞭:天命须知岂偶然，乱臣徒欲用兵权。圣谟庙略还应别，浑不消他七宝鞭。
晋。谢玄:百万兵来逼合肥，谢玄为将统雄师。旌旗首尾千余里，浑不消他一局棋。
晋。谢混:尚主当初偶未成，此时谁合更关情。可怜谢混风华在，千古翻传禁脔名。
晋。陆玩:陆公高论亦由衷，谦让还惭未有功。天下忠良人欲尽，始应交我作三公。
晋。王坦之:晋祚安危只此行，坦之何必苦忧惊。谢公合定寰区在，争遣当时事得成。
晋。蒲葵扇:抛舍东山岁月遥，几施经略挫雄豪。若非名德喧寰宇，争得蒲葵价数高。
晋。刘毅:绕床堪壮喝卢声，似铁容仪众尽惊。二十七人同举义，几人全得旧功名。
晋。王恭:春风濯濯柳容仪，鹤氅神情举世推。可惜教君仗旄钺，枉将心地托牢之。
晋。谢公赌墅:发遣将军欲去时，略无情挠只贪棋。自从乞与羊昙后，赌墅功成更有谁。
晋。苻坚投箠:投箠填江语未终，谢安乘此立殊功。三台星烂乾坤在，且与张华死不同。
晋。庾楼:江州楼上月明中，从事同登眺远空。玉树忽薶千载后，有谁重此继清风？
晋。新亭:容易乘虚逼帝畿，满江艛橹与旌旗。卢循若解新亭上，胜负还应未可知。
宋。谢澹云霞友:仗气凌人岂可亲，只将范泰是知闻。缘何唤作云霞友，却恐云霞未似君。
宋。王方平:拂衣耕钓已多时，江上山前乐可知。著却貂裘将采药，任他人唤作渔师。
齐。谢朏:解玺传呼诏侍中，却来高卧岂疏慵。此时忠节还希有，堪羡君王特地容。
齐。小儿执烛:谢公情量已难量，忠宋心诚岂暂忘。执烛小儿浑放去，略无言语与君王。
齐。王僧祐:肯与公卿作等伦，澹然名德只推君。任他车骑来相访，箫鼓盈庭似不闻。
齐。王僧虔:位高名重不堪疑，恳让仪同帝亦知。不学常流争进取，却忧门有二台司。
齐。明帝裹蒸:至尊尊贵异人间，御膳天厨岂等闲。惜得裹蒸无用处，不如安霸取江山。
齐。何氏小山:显达何曾肯系心，筑居郊外好园林。赚他谢朏出山去，赢得高名直至今。
齐。王伦之:豫章太守重词林，图画陈蕃与华歆。更奠子将并孺子，为君千载作知音。
齐。潘妃:曾步金莲宠绝伦，岂甘今日委埃尘。玉儿还有怀恩处，不肯将身嫁小臣。
梁。分宫女:涤荡齐宫法令新，分张宫女二千人。可怜无限如花貌，重见世间桃李春。
梁。马仙埤:齐朝太守不甘降，忠节当时动四方。义士要教天下见，且留君住待袁昂。
梁。勍敌:传闻天子重儒才，特为皇华绮宴开。今日方惊遇勍敌，此人元自北朝来。
梁。楚祠:曾与萧侯醉玉杯，此时神影尽倾颓。莫云千古无灵圣，也向西川助敌来。
梁。八关斋:依凭金地甚虔诚，忍溺空王为圣明。内殿设斋申祷祝，岂无功德及台城。
陈。武帝蚌盘:金翠丝黄略不舒，蚌盘清宴意何如？岂知三阁繁华日，解为君王妙破除。
陈。临春阁:临春高阁上侵云，风起香飘数里闻。自是君王正沈醉，岂知消息报隋军。
陈。结绮阁:结绮高宜眺海涯，上凌丹汉拂云霞。一千朱翠同居此，争奈恩多属丽华。
陈。望仙阁:多少沈檀结筑成，望仙为号倚青冥。不知孔氏何形状，醉得君王不解醒。
陈。三阁:三阁相通绮宴开，数千朱翠绕周回。只知断送君王醉，不道韩擒已到来。
陈。江令宅:不向南朝立谏名，旧居基在事分明。令人惆怅江中令，只作篇章过一生。
陈。后庭舞:嬿婉回风态若飞，丽华翘袖玉为姿。后庭一曲从教舞，舞破江山君未知。
宿金河戍:朝发铁麟驿，夕宿金河戍。奔波急王程，一日千里路。但见容鬓改，不知岁华暮。悠悠沙漠行，王事弥多故。
瑕瑜不相掩:抱璞应难辨，妍媸每自融。贞姿偏特达，微玷遇磨砻。泾渭流终异，瑕瑜自不同。半曾光透石，未掩气如虹。缜密诚为智，包藏岂谓忠。停看分美恶，今得值良工。
马上有见:行尽疏林见小桥，绿杨深处有红蕉。无端眼界无分别，安置心头不肯销。
答李曜:曳履优容日日欢，须言达德倍汍澜。韶光今已输先手，领得蠙珠掌上看。
题贾岛墓:倚恃才难继，昂藏貌不恭。骑驴冲大尹，夺卷忤宣宗。驰誉超先辈，居官下我侬。司仓旧曹署，一见一心忡。
石楠树:本自清江石上生，移栽此处称闲情。青云士尽识珍木，白屋人多唤俗名。重布绿阴滋藓色，深藏好鸟引雏声。余今一日千回看，每度看来眼益明。
句:轮中别有物，光外更无空。
题西施浣纱石:一朝入紫宫，万古遗芳尘。至今溪边花，不敢娇青春。
题柳:天南与天北，此处影婆娑。翠色折不尽，离情生更多。雨余笼灞岸，烟暝夹隋河。自有佳名在，秦松继得么。
句:数点当秋霁，不知何处峰。更无声接续，空有影相随。
咏舞:二八如同雪，三春类早花。分行向烛转，一种逐风斜。
益州城西张超亭观妓:落日明歌席，行云逐舞人。江前飞暮雨，梁上下轻尘。冶服看疑画，妆台望似春。高车勿遽返，长袖欲相亲。
芳树:芳树宜三月，曈曈艳绮年。香交珠箔气，阴占绿庭烟。小叶风吹长，繁花露濯鲜。遂令秾李儿，折取簪花钿。
邯郸侠少年:夜渡浊河津，衣中剑满身。兵符劫晋鄙，匕首刺秦人。执事非无胆，高堂念有亲。昨缘秦苦赵，来往大梁频。
赏残花:零落多依草，芳香散著人。低檐一枝在，犹占满堂春。
古仙词:珠幡绛节晓霞中，汉武清斋待少翁。不向人间恋春色，桃花自满紫阳宫。
催妆:传闻烛下调红粉，明镜台前别作春。不须面上浑妆却，留著双眉待画人。
杂言:天不与人言，祸福能自至。水火虽活人，暂不得即死。蹈之焚斯须，凭之溺容易。水火与祸福，岂有先言耳。
书事:果决生涯向路中，西投知己话从容。云遮剑阁三千里，水隔瞿塘十二峰。阔步文翁坊里月，闲寻杜老宅边松。到头须卜林泉隐，自愧无能继卧龙。
赠亡妻张氏:峄阳桐半死，延津剑一沈。如何宿昔内，空负百年心。
戏题盱眙壁:岂肯闲寻竹径行，却嫌丝管好蛙声。自从煮鹤烧琴后，背却青山卧月明。
题搔口:尝闻烧尾便拏空，只过天门更一重。大禹未生门未凿，可能天下总无龙。
山寺见杨少卿书壁，因题其尾:少卿真迹满僧居，只恐钟王也不如。为报远公须爱惜，此书书后更无书。
采菊:簇簇竟相鲜，一枝开几番。味甘资麹糵，香好胜兰荪。古道风摇远，荒篱露压繁。盈筐时采得，服饵近知门。
看牡丹:拥毳对芳丛，由来趣不同。发从今日白，花是去年红。艳色随朝露，馨香逐晚风。何须待零落，然后始知空。
池上:荷叶罩芙蓉，圆青映嫩红。佳人南陌上，翠盖立春风。
对赵颖歌:人间几日变桑田，谁识神仙洞里天。短促虽知有殊异，且须欢醉在生前。
赋百舌鸟:此禽轻巧少同伦，我听长疑舌满身。星未没河先报晓，柳犹粘雪便迎春。频嫌海燕巢难定，却讶林莺语不真。莫倚清风更多事，玉楼还有晏眠人。
送人往宣城:江畔送行人，千山生暮氛。谢安团扇上，为画敬亭云。
故白岩禅师院:能师还世名还在，空闭禅堂满院苔。花树不随人寂寞，数株犹自出墙来。
失题:斜雨飞丝织晚风，疏帘半卷野亭空。荷花开尽秋光晚，零落残红绿沼中。
玉女词:绮荐银屏空积尘，柳眉桃脸暗销春。不须更学阳台女，为雨为云趁恼人。
题商山修路僧院:此地修行山几枯，草堂生计只瓶盂。支郎既解除艰险，试看人心平得无。
四老庙:无端舍钓学干名，不得溪山养性情。自省此身非达者，今朝羞拜四先生。
昭君冢:曾为汉帝眼中人，今作狂胡陌上尘。身死不知多少载，冢花犹带洛阳春。
重门曲:憔悴容华怯对春，寂寥宫殿锁闲门。此身却羡宫中树，不失芳时雨露恩。
苇谷:水会三川漾碧波，雕阴人唱采花歌。旧时白翟今荒壤，苇谷凄凄风雨多。
君山祠:万顷湖波浸碧天，旌封香火几千年。风涛澎湃鱼龙舞，栋宇峥嵘燕雀迁。远岫光中浓淡树，斜阳影里往来船。江河愿借吹嘘便，应有神功在目前。
从军:汉马千蹄合一群，单于鼓角隔山闻。沙塠风起红楼下，飞上胡天作阵云。
长门失宠:自从别銮殿，长门几度春。不知金屋里，更贮若为人。
下山逢故夫:踟蹰下山妇，共申别离久。为问织缣人，何必长相守。
三月歌:洛阳城路九春衢，洛阳城外柳千株。能得来时作眼觅，天津桥侧锦屠苏。
碧玉歌:碧玉上官妓，出入千花林。珠被玳瑁床，感郎情意深。
见美人闻琴不听:洛浦风流雪，阳台朝暮云。闻琴不肯听，似妒卓文君。
赋诗:君为河边草，逢春心剩生。妾如台上镜，得照始分明。
鸳鸯:江岛濛濛烟霭微，绿芜深处刷毛衣。渡头惊起一双去，飞上文君旧锦机。
泊舟:身逐烟波魂自惊，木兰舟上一帆轻。云中有寺在何处，山底宿时闻磬声。
古意:扰扰都城晓又昏，六街车马五侯门。箕山渭水空明月，可是巢由绝子孙。
郡城放猿献卫使君:千岩万壑与云连，放出雕笼任自然。叶洒惊风啼暮雨，月凝残雪饮流泉。临岐莫似三声日，避射须依绕树年。应解感恩寻太守，攀萝时复到楼前。
句:坐落千门日，吟残午夜灯。
咏月:昨夜圆非今夜圆，却疑圆处减婵娟。一年十二度圆缺，能得几多时少年。
谢人惠琴材:风撼桐丝带月明，羽人乘醉截秋声。七弦妙制饶仙品，三尺良材称道情。池小未开春浪泛，岳低犹欠暮云生。何因乞与元中术，临化无妨膝上横。
失题二首:天若无雪霜，青松不如草。地若无山川，何人重平道。一日天无风，四溟波尽息。人心风不吹，波浪高百尺。
道傍木:狂风拔倒树，树倒根已露。上有数枝藤，青青犹未悟。
失题:酒泻银瓶倒底清，夜深丝竹凤凰鸣。红妆醉起一花落，更引春风无限情。
投卢尚书:无力不任为走役，有文安敢滞清平。从来若把耕桑定，免恃雕虫误此生。
寄朗陵兄:刺举官犹屈，风谣政已成。行看换龟组，奏最谒承明。
咏dD溪在历阳西一里:泠泠一带清溪水，远派□通历阳市。涓涓出自碧湖中，流入楚江烟雾里。
宿香山阁:暝望香山阁，梯云宿半空。轩窗闭潮海，枕席拂烟虹。朱网防栖鸽，纱灯护夕虫。一闻鸡唱晓，已见日曈曈。
送杨谏议赴河西节度判官兼呈韩王二侍御:贤哉征西将，幕府多俊人。筹议秉刀尺，话言在经纶。先鞭羡之子，走马辞咸秦。庭论许名实，数公当即真。行行弄文翰，婉婉光使臣。今者所从谁，不闻歌苦辛。黄云萧关道，白日惊沙尘。虏寇有时猎，汉兵行复巡。王师已无战，传檄奉良臣。
马:未明龙骨骏，幸得到神州。自有千金价，宁忘伯乐酬。虽知殊款段，莫敢比骅骝。若遇追风便，当轩一举头。
送韦员外赴朔方:白露边秋早，皇华戎事催。已推仙省妙，更是幕中才。出饯倾朝列，深功伫帝台。坐闻长策利，终见勒铭回。
早行遇雪:荒郊昨夜雪，羸马又须行。四顾无人迹，鸡鸣第一声。
题季子庙:季子让社稷，又能听国风。宁知千载后，蘋藻冷祠宫。
失鹭鹚:惜养来来岁月深，笼开不见意沈吟。也知只在秋江上，明月芦花何处寻。
宫词:梦里君王近，宫中河汉高。秋风能再热，团扇不辞劳。
登清居台:迤逦清居台，连延白云外。侧聆天上语，下视飞鸟背。
药圃:绿叶红英遍，仙经自讨论。偶移岩畔菊，锄断白云根。
读孝经:星彩满天朝北极，源流是处赴东溟。为臣为子不忠孝，辜负宣尼一卷经。
日暖万年枝:霭霭彤庭里，沈沈玉砌陲。初升九华日，潜暖万年枝。煦妪光偏好，青葱色转宜。每因韶景丽，长沐惠风吹。隐映当龙阙，氛氲隔凤池。朝阳光照处，唯有近臣知。
日暖万年枝:禁树敷荣早，偏将丽日宜。光摇连北阙，影泛满南枝。得地方知照，逢时异赫曦。叶和盈数积，根是永年移。宵露犹残润，薰风更共吹。余晖诚可托，况近凤凰池。
闻击壤:尧年听野老，击壤复何云。自谓欢由己，宁知德在君。气平闲易畅，声贺作难分。耕凿方随日，恩威比望云。篑桴均下调，和木等南薰。无落于吾事，谁将帝力闻。
瑜不掩瑕:朗玉微瑕在，分明异璞瑜。坚贞宁可杂，美恶自能殊。待价知弥久，称忠定不诬。光辉今见黜，毫发外呈符。岂假良工指，堪为达士模。他山傥磨琢，慕爱是洪炉。
风光草际浮:纤纤春草长，迟日度风光。靃靡含新彩，霏微笼远芳。殊姿媚原野，佳色满池塘。最好垂清露，偏宜带艳阳。浅深浮嫩绿，轻丽拂余香。好助莺迁势，乘时冀便翔。
秋山极天净:雨洗高秋净，天临大野闲。葱茏清万象，缭绕出层山。日落千峰上，云销万壑间。绿萝霜后翠，红叶雨来殷。散彩辉吴甸，分形压楚关。欲寻霄汉路，延首愿登攀。
天骥呈材:毛骨合天经，拳奇步骤轻。曾邀于阗驾，新出贰师营。喷勒金铃响，追风汗血生。酒亭留去迹，吴坂认嘶声。力可通衢试，材堪圣代呈。王良如顾盻，垂耳欲长鸣。
海水不扬波:明朝崇大道，寰海免波扬。既合千年圣，能安百谷王。天心随泽广，水德共灵长。不挠鱼弥乐，无澜苇可航。化流沾率土，恩浸及殊方。岂只朝宗国，惟闻有越裳。
洛出书:浮空九洛水，瑞圣千年质。奇象八卦分，图书九畴出。含微卜筮远，抱数阴阳密。中得天地心，傍探鬼神吉。昔闻夏禹代，今献唐尧日。谬此叙彝伦，寰宇贺清谧。
洛出书:清洛含温溜，玄龟荐宝书。波开绿字出，瑞应紫宸居。物著群灵首，文成列卦初。美珍翔阁凤，庆迈跃舟鱼。俾姒惟何远，休皇复在诸。东都主人意，歌颂望乘舆。
美玉:抱玉将何适，良工正在斯。有瑕宁自掩，匪石幸君知。雕琢嗟成器，缁磷志不移。饰樽光宴赏，入珮奉威仪。象德曾留记，如虹窃可奇。终希逢善价，还得桂林枝。
白珪无玷:片玉表坚贞，逢时宝自呈。色鲜同雪白，光润夺冰清。皎皎无瑕玷，锵锵有珮声。昆山标重价，垂棘振香名。抱璞心常苦，全真道未行。琢磨忻大匠，还冀动连城。
珠还合浦:至宝含冲粹，清虚映浦湾。素辉明荡漾，圆彩色玢王扁。昔逐诸侯去，今随太守还。影摇波里月，光动水中山。鱼目徒相比，骊龙乍可攀。愿将车饰用，长得耀君颜。
浊水求珠:至宝诚难得，潜光在浊流。深沈当处晦，皎洁庶来求。缀履将还用，褰裳必更收。蚌胎应自别，鱼目岂能俦。日彩逢高鉴，星光讵暗投。不因今日取，泥滓出无由。
暗投明珠:媚川时未识，在掌共传名。报德能欺暗，投人自欲明。月临幽室朗，星没晓河倾。的皪骊龙颔，荧煌彩凤呈。守恩辞合浦，擅美掩连城。鱼目应难近，谁知按剑情。
玄元皇帝应见贺圣祚无疆:圣主今司契，神功格上玄。岂唯求傅野，更有叶钧天。审梦西山下，焚香北阙前。道光尊圣日，福应集灵年。咫尺真容近，巍峨大象悬。觞从百寮献，形为万方传。声教唯皇矣，英威固邈然。惭无美周颂，徒上祝尧篇。
贡举人谒先师闻雅乐:礼圣来群彦，观光在此时。闻歌音乍远，合乐和还迟。调朗能谐竹，声微又契丝。轻泠流簨簴，缭绕动缨緌。九变将随节，三终必尽仪。国风由是正，王化自雍熙。
望凌烟阁:画阁凌虚构，遥瞻在九天。丹楹崇壮丽，素壁绘勋贤。霭霭浮元气，亭亭出瑞烟。近看分百辟，远揖误群仙。图列青云外，仪刑紫禁前。望中空霁景，骧首几留连。
观北番谒庙:肃肃层城里，巍巍祖庙清。圣恩覃布濩，异域献精诚。冠盖分行列，戎夷变姓名。礼终齐百拜，心洁尽忠贞。瑞气千重色，箫韶九奏声。仗移迎日转，旆动逐风轻。休运威仪盛，丰年俎豆盈。不堪惭颂德，空此望簪缨。
东都父老望幸:鸾舆秦地久，羽卫洛阳空。彼土虽凭固，兹川乃得中。龙颜觐白日，鹤发仰清风。望幸诚逾邈，怀来意不穷。昔因封泰岳，今伫蹑维嵩。天地心无异，神祇理亦同。翠华翔渭北，玉检候关东。众愿其难阻，明君早勒功。
言行相顾:圣人垂政教，万古请常传。立志言为本，修身行乃先。相须宁得阙，相顾在无偏。荣辱当于己，忠贞必动天。大名如副宝，至道亦通玄。千里犹能应，何云迩者焉。
早春送郎官出宰:仙郎今出宰，圣主下忧民。紫陌轩车送，丹墀雨露新。趋程犹犯雪，行县正逢春。粉署时回首，铜章已在身。鸣琴化欲展，起草恋空频。今日都门外，悠悠别汉臣。
饯王将军赴云中:一师凭庙略，分阃佐元戎。势亚彤弓宠，时推金印雄。关山横代北，旌节壮河东。日转前茅影，春生细柳风。饮冰君命速，挥涕饯筵空。伫听阴山静，谁争万里功。
禁中春松:郁郁贞松树，阴阴在紫宸。葱茏偏近日，青翠更宜春。雅韵风来起，轻烟霁后新。叶深栖语鹤，枝亚拂朝臣。全节长依地，凌云欲致身。山苗荫不得，生植荷陶钧。
潘安仁戴星看河阳花发:行春潘令至，勤恤戴星光。为政宵忘寝，临人俗冀康。晓花迎径发，新蕊满城香。秀色沾轻露，鲜辉丽早阳。津桥见来往，空雾拂衣裳。桃李今无数，从兹愿比方。
金谷园花发怀古:今日春风至，花开石氏园。未全红艳折，半与素光翻。点缀疏林遍，微明古径繁。窥临莺欲语，寂寞李无言。谷变迷铺锦，台余认树萱。川流人事共，千载竟谁论。
织鸟:季春三月里，戴胜下桑来。映日华冠动，迎风绣羽开。候惊蚕事晚，织向女工裁。旅宿依花定，轻飞绕树回。欲过高阁柳，更拂小庭梅。所寄一枝在，宁忧弋者猜。
敕赐三相马:上苑骅骝出，中宫诏命传。九天班锡礼，三相代劳年。顾主声犹发，追风力正全。鸣珂龙阙下，喷玉凤池前。四足疑云灭，双瞳比镜悬。为因能致远，今日表求贤。
天骥呈材:至德符天道，龙媒应圣明。追风奇质异，喷玉彩毛轻。躞蹀形难状，连拳势乍呈。效材矜逸态，绝影表殊名。岐路宁辞远，关山岂惮行。盐车虽不驾，今日亦长鸣。
答王无功入长安咏秋蓬见示:托根虽异所，飘叶早相依。因风若有便，更共入云飞。
为御史衔命出关谳狱，道中看华山有诗:野麋蒙象暂如犀，心不惊鸥角骇鸡。一路好山无伴看，断肠烟景寄猿啼。
赠米都知:供奉三朝四十年，圣时流落发衰残。贪将乐府歌明代，不把清吟换好官。
题安国观:夕照纱窗起暗尘，青松绕殿不知春。君看白首诵经者，半是宫中歌舞人。
题升山:城外升山寺，城中望宛然。及登无半日，欲到已经年。
赋新月:初月如弓未上弦，分明挂在碧霄边。时人莫道蛾眉小，三五团圆照满天。
悼妓诗:京兆韦氏子惆怅金泥簇蝶裙，春来犹见伴行云。不教布施刚留得，浑似初逢李少君。
长宁公主宅流杯:景龙文馆士凭高瞰迥足怡心，菌阁桃源不暇寻。余雪依林成玉树，残霙点岫即瑶岑。
题端正树:昔日偏沾雨露荣，德皇西幸赐嘉名。马嵬此去无多地，合向杨妃冢上生。
丙申岁诗:元和天子丙申年，三十三人同得仙。袍似烂银文似锦，相将白日上青天。
歌:执板狂歌乞个钱，尘中流浪且随缘。直饶到老常如此，犹胜危时弄化权。
哥舒歌:北斗七星高，哥舒夜带刀。至今窥牧马，不敢过临洮。
向竹吟:积尘为太山，掬水成东海。富贵有时乖，希夷无日改。绛节出崆峒，霓衣发光彩。古者有七贤，六个今何在。
歌:婺州山中人静居青嶂里，高啸紫烟中。尘世连仙界，琼田前路通。
又赠:少插花枝少下筹，须防女伴妒风流。坐中若打占相令，除却尚书莫点头。
句:如今不重文章士，莫把文章夸向人。
题故翠微宫:翠微寺本翠微宫，楼阁亭台几十重。天子不来僧又去，樵夫时倒一株松。
夏:赤帝旗迎火云起，南山石裂吴牛死。绣楹夜夜箔虾须，象榻重重簟湘水。彤彤日脚烧冰井，古陌尘飞野烟静。汉帝高堂汗若珠，班姬明月无停影。
冬:苍茫枯碛阴云满，古木号空昼光短。云拥三峰岳色低，冰坚九曲河声断。浩汗霜风刮天地，温泉火井无生意。泽国龙蛇冻不伸，南山瘦柏销残翠。
杨柳枝:万里长江一带开，岸边杨柳几千栽。锦帆未落西风起，惆怅龙舟去不回。
河中石刻:雨滴空阶晓，无心换夕香。井梧花落尽，一半在银床。
古砚:癖性爱古物，终岁求不得。昨朝得古砚，兰河滩之侧。波涛所击触，背面生隟隙。质状朴且丑，令人作不得。
题童氏画:林下材华虽可尚，笔端人物更清妍。如何不出深闺里，能以丹青写外边。
失题:春朝散微雨，庭树开芸绿。上有怀春鸟，间关断复续。谓言□野中，定是珠城曲。我自牵时幸，以惭羁旅束。尔不鸣幽林，来此将何欲。
罗浮山:四百余峰海上排，根连蓬岛荫天台。百灵若为移中土，蒿华都为一小堆。
三学山盘陀石上刻诗:拔地山峦秀，排空殿阁斜。云供数州雨，树献九天花。夜月摩峰顶，秋钟彻海涯。长松拂星汉，一一是仙槎。
题焚经台:门径萧萧长绿苔，一回登此一徘徊。青牛谩说函关去，白马亲从印土来。确实是非凭烈焰，要分真伪筑高台。春风也解嫌狼藉，吹尽当年道教灰。
寿星见:玄象今何应，时和政亦平。祥为一人寿，色映九霄明。皎洁垂银汉，光芒近斗城。合规同月满，表瑞得天清。甘露盈条降，祥烟向日生。无如此嘉祉，率土荷秋成。
华山庆云见:圣主祠名岳，高风发庆云。金柯初缭绕，玉叶渐氛氲。气色含珠日，光明吐翠雾。依稀来鹤态，仿佛列仙群。万树流光影，千潭写锦文。苍生忻有望，祥瑞在吾君。
膏泽多丰年:帝德方多泽，莓莓井径同。八方甘雨布，四远报年丰。廒庆千厢在，山流万壑通。候时勤稼穑，击壤乐农功。畎亩人无惰，田庐岁不空。何须忧伏腊，千载贺尧风。
望禁苑祥光:佳气生天苑，葱茏几效祥。树遥三殿际，日映九城傍。山雾宁同色，卿云未可彰。眺汾疑鼎气，临渭想荣光。当并舂陵发，应开圣历长。微臣时一望，短羽欲飞翔。
晨光动翠华:早朝开紫殿，佳气逐清晨。北阙华旌在，东方曙景新。影连香雾合，光媚庆云频。鸟羽飘初定，龙文照转真。直疑冠佩入，长爱冕旒亲。摇动祥云里，朝朝映侍臣。
观南郊回仗:传警千门寂，南效彩仗回。但惊龙再见，谁识日双开。德泽施云雨，恩光变烬灰。阅兵貔武振，听乐凤凰来。候刻移宸辇，尊时集观台。多惭远臣贱，不得礼容陪。
谒见日将至双阙:晓色临双阙，微臣礼位陪。远惊龙凤睹，谁识冕旒开。蔼蔼千年盛，颙颙万国来。天文标日月，时令布云雷。迥出黄金殿，全分白玉台。雕虫意何取，瞻恋不知回。
华清宫望幸:骊岫接新丰，岧峣驾碧空。凿山开秘殿，隐雾蔽仙宫。绛阙犹栖凤，雕梁尚带虹。温泉曾浴日，华馆旧迎风。肃穆瞻云辇，深沈闭绮栊。东郊望幸处，瑞气霭濛濛。
御题国子监:宸翰符玄造，荣题国子门。笔锋回日月，字势动乾坤。檐下云光绕，梁间鹊影翻。张英圣莫拟，索靖妙难言。为著盘龙迹，能彰舞凤蹲。更随垂露像，常以沐皇恩。
册上公太常奏雅乐:司乐陈金石，逶迤引上公。奏音人语绝，清韵佩声通。应律烟云改，来仪鸟兽同。得贤因举颂，修礼便观风。圣寿三称内，天欢九奏中。寂寥高曲尽，犹自满宸聪。
听霜钟:渺渺飞霜夜，寥寥远岫钟。出云疑断续，入户乍舂容。度枕频惊梦，随风几韵松。悠扬来不已，杳霭去何从。仿佛烟岚隔，依俙岩峤重。此时聊一听，余响绕千峰。
听霜钟:寥亮来丰岭，分明辨古钟。应霜如自击，中节每相从。静听非闲扣，潜应蕴圣踪。风间时断续，云外更舂容。虚警和清籁，雄鸣隔乱峰。因之论知己，感激更难逢。
笙磬同音:笙磬闻何处，凄锵宛在东。激扬音自彻，高下曲宜同。历历俱盈耳，泠泠递散空。兽因繁奏舞，人感至和通。讵间洪纤韵，能齐搏拊功。四悬今尽美，一听辨移风。
玉卮无当:共惜连城宝，翻为无当卮。讵惭君子贵，深讶拙工隳。泛蚁功全少，如虹色不移。可怜珍砾石，何计辨糟醨。江海诚难满，盘筵莫妄施。纵乖斟酌意，犹得奉光仪。
焚裘:今主临前殿，惩奢爇异裘。忽看阳焰发，如睹吉光流。丽彩辞宸扆，余香在御楼。火随余烬灭，气逐远烟浮。素朴回风变，雕华逐志休。永垂恭俭德，千古揖皇猷。
云母屏风隔坐:彩障成云母，丹墀隔上公。才彰二纪盛，荣播一朝同。近玉初齐白，临花乍散红。凝姿分缥缈，转佩辨玲珑。意惬恩偏厚，名新宠更崇。谁知历千古，犹自仰清风。
白受采:皛皛金方色，迁移妙不穷。轻衣尘迹化，净壁缋文通。沙变蓝溪渍，冰渝墨沼空。似甘言受和，由礼学资忠。皎洁形无定，玄黄用莫同。素心如可教，愿染古人风。
礼闱阶前春草生:河畔虽同色，南宫淑景先。微开曳履处，常对讲经前。得地风尘隔，依林雨露偏。已逢霜候改，初寄日华妍。影与丛兰杂，荣将众卉连。哲人如不薙，生意在芳年。
河鲤登龙门:年久还求变，今来有所从。得名当是鲤，无点可成龙。备历艰难遍，因期造化容。泥沙宁不阻，钓饵莫相逢。击浪因成势，纤鳞莫继踪。若令摇尾去，雨露此时浓。
题花叶诗:一入深宫里，无由得见春。题诗花叶上，寄与接流人。
钓鱼不得:尽日池边钓锦鳞，芰荷香里暗消魂。依稀纵有寻香饵，知是金钩不肯吞。
句:宝帐香重重，一双红芙蓉。
述国亡诗:君王城上竖降旗，妾在深宫那得知。十四万人齐解甲，宁无一个是男儿。
新妆诗:啼鸟惊眠罢，房栊乘晓开。凤钗金作缕，鸾镜玉为台。妆似临池出，人疑向月来。自怜终不见，欲去复裴回。
咏破帘:已漏风声罢，绳持也不禁。一从经落后，无复有贞心。
古意:辘轳晓转素丝绠，桐声夜落苍苔砖。涓涓吹溜若时雨，濯濯佳蔬非用天。丈夫不解此中意，抱瓮当时徒自贤。
杂言:上林园中青青桂，折得一枝好夫婿。杏花如雪柳垂丝，春风荡飏不同枝。
答郑殷彝:君是烟霄折桂身，圣朝方切用儒珍。正堪西上文场战，空向途中泥妇人。
下狱贡诗:偶辞幽隐在临邛，行止坚贞比涧松。何事政清如水镜，绊他野鹤在深笼。
辞蜀相妻女诗:一辞拾翠碧江湄，贫守蓬茅但赋诗。自服蓝衫居郡掾，永抛鸾镜画蛾眉。立身卓尔青松操，挺志铿然白璧姿。幕府若容为坦腹，愿天速变作男儿。
答诸姊妹戒饮:平生偏好酒，劳尔劝吾餐。但得杯中满，时光度不难。
池上竹:此君临此池，枝低水相近。碧色绿波中，日日流不尽。
沙上鹭:沙头一水禽，鼓翼扬清音。只待高风便，非无云汉心。
双槿树:绿影竞扶疏，红姿相照灼。不学桃李花，乱向春风落。
寄文茂:花笺制叶寄郎边，的的寻鱼为妾传。并蒂已看灵鹊报，倩郎早觅买花船。
告绝诗:弃置今何道，当时且自亲。还将旧来意，怜取眼前人。
临行献李尚书:从来学制斐然诗，不料霜台御史知。忽见便教随命去，恋恩肠断出门时。
制履赠杨达:金刀剪紫绒，与郎作轻履。愿化双仙凫，飞来入闺里。
有期不至:银烛清尊久延伫，出门入门天欲曙。月落星稀竟不来，烟柳胧朣鹊飞去。
远意:脉脉长摅气，微微不离心。叩头从此去，烦恼阿谁禁。
叙别:碧池漾漾春水绿，中有佳禽暮栖宿。愿持此意永相贻，只虑君情中反覆。
句:岂知一只凤钗价，沽得数村蜗舍人。
句:年年人自老，日日水东流。庭芳自摇落，永念结中肠。
会仙诗:彩凤摇摇下翠微，烟光漠漠遍芳枝。玉窗仙会何人见，唯有春风仔细知。烟霞迤逦接蓬莱，宫殿参差晓日开。群玉山前人别处，紫鸾飞起望仙台。
携手曲:携手共惜芳菲节，莺啼锦花满城阙。行乐逶迤念容色，色衰只恐君恩歇。凤笙龙管白日阴，盈亏自感青天月。
赋荆门:黄鸟翻红树，青牛卧绿苔。渚宫歌舞地，轻雾锁楼台。
明月堂:蝉鬓惊秋华发新，可怜红隙尽埃尘。西山一梦何年觉，明月堂前不见人。玉钩风急响丁东，回首西山似梦中。明月堂前人不到，庭梧一夜老秋风。
和潘雍:九天天远瑞烟浓，驾鹤骖鸾意已同。从此三山山上月，琼花开处照春风。
题玉泉溪:红叶醉秋色，碧溪弹夜弦。佳期不可再，风雨杳如年。
句:凿开天外长生地，炼出人间不死丹。。
句:儿童不识冲天物，漫把青泥污雪毫。
题孙棨诗后:苦把文章邀劝人，吟看好个语言新。虽然不及相如赋，也直黄金一二斤。
答小子弟诗:黄口小儿口莫凭，逡巡看取第三名。孝廉持水添瓶子，莫向街头乱碗鸣。
贻郑昌图:应是前生有宿冤，不期今世恶因缘。蛾眉欲碎巨灵掌，鸡肋难胜子路拳。只拟吓人传铁券，未应教我踏青莲。曲江昨日君相遇，当下遭他数十鞭。
句:满院花飞人不到，含情欲语燕双双。
神鸡枕:枕绘鸳鸯久与栖，新裁雾縠斗神鸡。与郎酣梦浑忘晓，鸡亦留连不肯啼。
锁莲灯:灯锁莲花花照罍，翠钿同醉楚台巍。残灰剔罢携纤手，也胜金莲送辙回。
传香枕:韩寿香从何处传，枕边芳馥恋婵娟。休疑粉黛加铤刃，玉女旃檀侍佛前。
纤指:纤纤软玉削春葱，长在香罗翠袖中。昨日琵琶弦索上，分明满甲染猩红。
献陈陶处士:莲花为号玉为腮，珍重尚书遣妾来。处士不生巫峡梦，虚劳神女下阳台。
句:连理枝前同设誓，丁香树下共论心。
风:猎蕙微风远，飘弦唳一声。林梢鸣淅沥，松径夜凄清。
月:魄依钩样小，扇逐汉机团。细影将圆质，人间几处看。
蝉:露涤清音远，风吹数叶齐。声声似相接，各在一枝栖。
鸳鸯草:绿英满香砌，两两鸳鸯小。但娱春日长，不管秋风早。
咏八十一颗:色比丹霞朝日，形如合浦筼筜。开时九九如数，见处双双颉颃。
谒巫山庙:乱猿啼处访高唐，路入烟霞草木香。山色未能忘宋玉，水声犹是哭襄王。朝朝夜夜阳台下，为雨为云楚国亡。惆怅庙前多少柳，春来空斗画眉长。
上川主武元衡相国二首:落日重城夕雾收，玳筵雕俎荐诸侯。因令朗月当庭燎，不使珠帘下玉钩。东阁移尊绮席陈，貂簪龙节更宜春。军城画角三声歇，云幕初垂红烛新。
斛石山晓望寄吕侍御:曦轮初转照仙扃，旋擘烟岚上窅冥。不得玄晖同指点，天涯苍翠漫青青。
和李书记席上见赠:翩翩射策东堂秀，岂复相逢豁寸心。借问风光为谁丽，万条丝柳翠烟深。
棠梨花和李太尉:吴均蕙圃移嘉木，正及东溪春雨时。日晚莺啼何所为，浅深红腻压繁枝。
酬文使君:延英晓拜汉恩新，五马腾骧九陌尘。今日谢庭飞白雪，巴歌不复旧阳春。
酬吴随君:支公别墅接花扃，买得前山总未经。入户剡溪云水满，高斋咫尺蹑青冥。
赋凌云寺二首:闻说凌云寺里苔，风高日近绝纤埃。横云点染芙蓉壁，似待诗人宝月来。闻说凌云寺里花，飞空绕磴逐江斜。有时锁得嫦娥镜，镂出瑶台五色霞。
酬雍秀才贻巴峡图:千叠云峰万顷湖，白波分去绕荆吴。感君识我枕流意，重示瞿塘峡口图。
赠苏十三中丞:洛阳陌上埋轮气，欲逐秋空击隼飞。今日芝泥检征诏，别须台外振霜威。
采莲舟:风前一叶压荷蕖，解报新秋又得鱼。兔走乌驰人语静，满溪红袂棹歌初。
菱荇沼:水荇斜牵绿藻浮，柳丝和叶卧清流。何时得向溪头赏，旋摘菱花旋泛舟。
金灯花:阑边不见蘘蘘叶，砌下惟翻艳艳丛。细视欲将何物比，晓霞初叠赤城宫。
酬辛员外折花见遗:青鸟东飞正落梅，衔花满口下瑶台。一枝为授殷勤意，把向风前旋旋开。
续嘉陵驿诗献武相国:蜀门西更上青天，强为公歌蜀国弦。卓氏长卿称士女，锦江玉垒献山川。
赠段校书:公子翩翩说校书，玉弓金勒紫绡裾。玄成莫便骄名誉，文采风流定不如。
十离诗。笔离手:越管宣毫始称情，红笺纸上撒花琼。都缘用久锋头尽，不得羲之手里擎。
十离诗。马离厩:雪耳红毛浅碧蹄，追风曾到日东西。为惊玉貌郎君坠，不得华轩更一嘶。
十离诗。燕离巢:出入朱门未忍抛，主人常爱语交交。衔泥秽污珊瑚枕，不得梁间更垒巢。
十离诗。珠离掌:皎洁圆明内外通，清光似照水晶宫。只缘一点玷相秽，不得终宵在掌中。
十离诗。鹰离鞲:爪利如锋眼似铃，平原捉兔称高情。无端窜向青云外，不得君王臂上擎。
十离诗。竹离亭:蓊郁新栽四五行，常将劲节负秋霜。为缘春笋钻墙破，不得垂阴覆玉堂。
十离诗。镜离台:铸泻黄金镜始开，初生三五月裴回。为遭无限尘蒙蔽，不得华堂上玉台。
筹边楼:平临云鸟八窗秋，壮压西川四十州。诸将莫贪羌族马，最高层处见边头。
句:枝迎南北鸟，叶送往来风。
寄题炼师:霞彩剪为衣，添香出绣帏。芙蓉花叶□，山水帔□稀。驻履闻莺语，开笼放鹤飞。高堂春睡觉，暮雨正霏霏。
打球作:坚圆净滑一星流，月杖争敲未拟休。无滞碍时从拨弄，有遮栏处任钩留。不辞宛转长随手，却恐相将不到头。毕竟入门应始了，愿君争取最前筹。
题隐雾亭:春花秋月入诗篇，白日清宵是散仙。空卷珠帘不曾下，长移一榻对山眠。
重阳阻雨:满庭黄菊篱边拆，两朵芙蓉镜里开。落帽台前风雨阻，不知何处醉金杯。
送别:秦楼几夜惬心期，不料仙郎有别离。睡觉莫言云去处，残灯一盏野蛾飞。
八至:至近至远东西，至深至浅清溪。至高至明日月，至亲至疏夫妻。
得阎伯钧书:情来对镜懒梳头，暮雨萧萧庭树秋。莫怪阑干垂玉箸，只缘惆怅对银钩。
句:经时未架却，心绪乱纵横。已看云鬟散，更念木枯荣。鞞鼓喧行选，旌旗拂座隅。不睹河阳一县花，空见青山三两点。
奉和窦使君同恭法师咏高僧二首。竺佛图澄:大誓悯涂炭，乘机入生死。中州法既弘，葛陂暴亦止。乳孔光一室，掌镜彻千里。道盛咒莲华，灾生吟棘子。埋石缘虽谢，流沙化方始。
奉和窦使君同恭法师咏高僧二首。释僧肇:般若唯绝凿，涅槃固无名。先贤未始觉，之子唱希声。秦王嗟理诣，童寿揖词清。徽音闻庐岳，精难动中京。适验方袍里，奇才复挺生。
句:如蒙一被服，方堪称福田。
闻侯方儿来寇:羊皮赎去士，马革敛还尸。天下方无事，孝廉非哭时。
和琳法师初春法集之作:鹫岭光前选，祇园表昔恭。哲人崇踵武，弘道会群龙。高座登莲叶，麈尾振霜松。尘飞扬雅梵，风度引疏钟。静言澄义海，发论上词锋。心虚道易合，迹广席难重。和风动淑气，丽日启时雍。高才掞雅什，顾己滥朋从。因兹仰积善，灵华庶可逢。
讥韦玎吟以韦字为韵:我之佛法是无为，何故今朝得有为。无韦始得三数载，不知此复是何韦。
玄逵律师言离广府还望桂林去留怆然自述赠怀:标心之梵宇，运想入仙洲。婴痼乖同好，沈情阻若抽。叶落乍难聚，情离不可收。何日乘杯至，详观演法流。
题张僧繇醉僧图:人人送酒不曾沽，终日松间挂一壶。草圣欲成狂便发，真堪画入醉僧图。
宜丰新泉:泉源新涌出，洞澈映纤云。稍落芙蓉沼，初淹苔藓文。素将空意合，净与众流分。每到清宵月，泠泠梦里闻。
静林精舍:静林溪路远，萧帝有遗踪。水击罗浮磬，山鸣于阗钟。灯传三世火，树老万株松。无数烟霞色，空闻昔卧龙。
远公:远公逢道安，一朝弃儒服。真机久消歇，世教空拘束。誓入罗浮中，遂栖庐山曲。禅经初纂定，佛语新名目。钵帽绝朝宗，簪裾翻拜伏。东林多隐士，为我辞荣禄。
雨后欲寻天目山，问元、骆二公溪路:昨夜云生天井东，春山一雨一回风。林花并逐溪流下，欲上龙池通不通。
题僧院:虎溪闲月引相过，带雪松枝挂薜萝。无限青山行欲尽，白云深处老僧多。
宿静林寺:山寺门前多古松，溪行欲到已闻钟。中宵引领寻高顶，月照云峰凡几重。
送冽寺主之京迎禅和尚:禅门居此地，瞻望在虚空。水国月未上，苍生如梦中。上人知机士，瓶锡慰樊笼。彼土诸梵众，嗟君扬道风。
于潜道中呈元八处士:苕水滩行浅，潜州路渐深。参差远岫色，迢递野人心。冻涧冰难释，秋山日易阴。不知天目下，何处是云林。
句:滤泉侵月起，扫径避虫行。
元日观郭将军早朝:欲曙九衢人更多，千条香烛照星河。今朝始见金吾贵，车马纵横避玉珂。
东林寺酬韦丹刺史:年老心闲无外事，麻衣草座亦容身。相逢尽道休官好，林下何曾见一人。
东林寺寄包侍御:古殿清阴山木春，池边跂石一观身。谁能来此焚香坐，共作垆峰二十人。
湘夫人祠:灵祠古木合，波扬大江濆。未□湘南雨，知为何处云。苔痕涩珠履，草色妒罗裙。妙鼓彤云瑟，羁臣不可闻。
送清江上人:越人僧体古，清虑洗尘劳。一国诗名远，多生律行高。见山援葛藟，避世著方袍。早晚云门去，侬应逐尔曹。
北原别业:野外车骑绝，古村桑柘阴。流莺出谷静，春草闭门深。学稼农为业，忘情道作心。因知上皇日，凿井在灵林。
山中寄王员外:为问幽兰桂，空山复若何。芬芳终有分，采折更谁过。望在轩阶近，恩沾雨露多。移居傥得地，长愿接琼柯。
逢灵道士:浮丘山上见黄冠，松柏森森登古坛。一茎青竹以为杖，数颗仙桃仍未餐。长安市里仍卖卜，武陵溪畔每烧丹。缩地往来无定所，花源到处路漫漫。
程评事西园之作:谁向春莺道，名园已共知。檐前回水影，城上出花枝。摇拂烟云动，登临翰墨随。相招能不厌，山舍为君移。
送韩侍御自使幕巡海北:微雨空山夜洗兵，绣衣朝拂海云清。幕中运策心应苦，马上吟诗卷已成。离亭不惜花源醉，古道犹看蔓草生。因说元戎能破敌，高歌一曲陇关情。
月夜泛舟:西塞长云尽，南湖片月斜。漾舟人不见，卧入武陵花。
句:画鼓催来锦臂襄，小娥双起整霓裳。
金州别姚合:日日西亭上，春留到夏残。言之离别易，勉以道途难。山出一千里，溪行三百滩。松间楼里月，秋入五陵看。
夏日送田中丞赴蔡州:出守汝南城，应多恋阙情。地遥人久望，风起旆初行。楚庙繁蝉断，淮田细雨生。赏心知有处，蒋宅古津平。
兰:兰色结春光，氛氲掩众芳。过门阶露叶，寻泽径连香。畹静风吹乱，亭秋雨引长。灵均曾采撷，纫珮挂荷裳。
陨叶:绕巷夹溪红，萧条逐北风。别林遗宿鸟，浮水载鸣虫。石小埋初尽，枝长落未终。带霜书丽什，闲读白云中。
经贞女祠:朝赛暮还祈，开唐复历隋。精诚山雨至，岁月庙松衰。窥穴龙潭黑，过门鸟道危。不同巫峡女，来往楚王祠。
行汉水晚次神滩阻风:惊风山半起，舟子忽停桡。岸荻吹先乱，滩声落更跳。听松今欲暮，过岛或明朝。若尽平生趣，东浮看石桥。
送薛重中丞充太原副使:中司出华省，副相晋阳行。书答偏州启，筹参上将营。踏沙夜马细，吹雨晓笳清。正报胡尘灭，桃花汾水生。
大理正任二十和江淹拟古诗二十章寄示:不啻回青眼，应疑似碧云。古风真往哲，雅道滥朝闻。活狱威豪右，销时赖典坟。如何经济意，未克致吾君。
寄殿院薛侍御:名高意本闲，浮俗自难攀。佐蜀连钱出，朝天獬豸还。回翔历清院，弹奏迥离班。休浣通玄旨，留僧昼掩关。
奉和裴舍人春日杜城旧事:早晚辞纶綍，观农下杜西。草新池似镜，麦暖土如泥。鹓鹭依川宿，骅骝向野嘶。春来诗更苦，松韵亦含凄。
中秋夜陇州徐常侍座中咏月:陇城秋月满，太守待停歌。与鹤来松杪，开烟出海波。气笼星欲尽，光满露初多。若遣山僧说，高明不可过。
中秋台看月:海雨洗烟埃，月从空碧来。水光笼草树，练影挂楼台。皓耀迷鲸口，晶荧失蚌胎。宵分凭栏望，应合见蓬莱。
题崔驸马林亭:宫花野药半相和，藤蔓参差惜不科。纤草连门留径细，高楼出树见山多。洞中避暑青苔满，池上吟诗白鸟过。更买太湖千片石，叠成云顶绿嵾峨。
送李使君赴琼州兼五州招讨使:分竹雄兼使，南方到海行。临门双旆引，隔岭五州迎。猿鹤同枝宿，兰蕉夹道生。云垂前骑失，山豁去帆轻。雨雾蒸秋岸，浪涛震夜城。政闲开迥阁，攲枕岛风清。
御沟水:鉴禁疏云数道开，垂风岸柳拂青苔。银波玉沫空池去，曾历千岩万壑来。
中秋月彩如昼，寄上南海从翁侍御:海静天高景气殊，鲸睛失彩蚌潜珠。不知今夜越台上，望见瀛洲方丈无？。
青阳上人院说金陵故事:君说南朝全盛日，秣陵才子更多人。千年秋色古池馆，谁见齐王西邸春。
题湖上草堂:山居不买剡中山，湖上千峰处处闲。芳草白云留我住，世人何事得相关。
湖南兰若示大乘诸公:未到无为岸，空怜不系舟。东山白云意，岁晚尚悠悠。
西白溪期裴方舟不至:望君不见复何情，野草闲云处处生。应向秦时武陵路，花间寂历一人行。
潜别离:乌头虽黑白有时，唯有潜离与暗别，彼此甘心无后期。
答裴集、阳伯明二贤各垂赠二十韵今以一章用酬两作:知音如琼枝，天生为予有。攀折若无阶，何殊天上柳。裴生清通嗣，阳子盛德后。诗名比元长，赋体凌延寿。珠生骊龙颔，或生灵蛇口。何似双琼章，英英曜吾手。白日不可污，清源肯容垢。持此山上心，待君忘情友。且伴丘壑赏，未随名宦诱。坐石代琼茵，制荷捐艾绶。清宵集我寺，烹茗开禅牖。发论教可垂，正文言不朽。白云供诗用，清吹生座右。不嫌逸令醉，莫试仙壶酒。皎皎寻阳隐，千年可为偶。一从汉道平，世事无纷纠。星文齐七政，天轴明二斗。召士扬弓旌，知君在林薮。莫学颍阳子，请师高山叟。出处藩我君，还来会厓阜。
秋宵书事寄吴凭处士:真性在方丈，寂寥无四邻。秋天月色正，清夜道心真。大梦观前事，浮名悟此身。不知庭树意，荣落感何人。
遥和尘外上人与陆澧夜集山寺问涅槃义兼赏陆生文卷:共是竹林贤，心从贝叶传。说经看月喻，开卷爱珠连。清净遥城外，萧疏古塔前。应随北山子，高顶枕云眠。
和李舍人使君纾题云明府道室:许令如今道姓云，曾经西岳事桐君。流霞手把应怜寿，黄鹤心期拟作群。金箓时教弟子检，砂床不遣世人闻。桂阳亦是神仙守，分别无嗟两地分。
招韩武康章:山僧虽不饮，酤酒引陶潜。此意无人别，多为俗士嫌。
赠韦早陆羽:只将陶与谢，终日可忘情。不欲多相识，逢人懒道名。
酬秦系山人戏赠:正论禅寂忽狂歌，莫是尘心颠倒多。白足行花曾不染，黄囊贮酒欲如何。
赠张道士:玉京真子名太一，因服日华心如日。此心不许世人知，只向仙宫未曾出。
夏日奉陪陆使君长源公堂集:府中自清远，六月高梧间。寥亮泛雅瑟，逍遥扣玄关。岭云与人静，庭鹤随公闲。动息谅兼遂，兹情即东山。
夏日集李司直纵溪斋:修景属良会，远飙生烦襟。泄云收净绿，众木积芳阴。疏涤府中务，迢遥湖上心。习闲得招我，赏夜宜泛琴。山近资性静，月来寄情深。澹然若事外，岂藉隳华簪。
和邢端公登台春望句，句有春字之什:春日绣衣轻，春台别有情。春烟间草色，春鸟隔花声。春树乱无次，春山遥得名。春风正飘荡，春瓮莫须倾。
晦夜李侍御萼宅集招潘述、汤衡、海上人饮茶赋:晦夜不生月，琴轩犹为开。墙东隐者在，淇上逸僧来。茗爱传花饮，诗看卷素裁。风流高此会，晓景屡裴回。
建元寺集皇甫侍御书阁:不因居佛里，无事得相逢。名重朝端望，身高俗外踪。机闲看净水，境寂听疏钟。宣室恩长在，知君志未从。
郭北寻徐主簿别业:近依城北住，幽远少人知。积雪行深巷，闲云绕古篱。竹花冬更发，橙实晚仍垂。还共岩中鹤，今朝下渌池。
和阎士和李蕙冬夜重集:郡理日闲旷，洗心宿香峰。双林秋见月，万壑静闻钟。珮玉行山翠，交麾动水容。如何股肱守，尘外得相从。
同李中丞洪水亭夜集:佳人但莫吹参差，正怜月色生酒卮。山公取醉不关我，为爱尊前白鹭鹚。
春夜集陆处士居玩月:欲赏芳菲肯待辰，忘情人访有情人。西林可是无清景，只为忘情不记春。
法华寺上方题江上人禅空:路入松声远更奇，山光水色共参差。中峰禅寂一僧在，坐对梁朝老桂枝。
九日与陆处士羽饮茶:九日山僧院，东篱菊也黄。俗人多泛酒，谁解助茶香。
白蘋洲送洛阳李丞使还:蘋洲北望楚山重，千里回轺止一封。临水情来还共载，看花醉去更相从。罢官风渚何时别，寄隐云阳几处逢。后会那应似畴昔，年年觉老雪山容。
送裴邕之上京:辞山偶世清，挟策忽西行。帆过随江疾，衣沾楚雪轻。尚文须献赋，重道莫论兵。东观今多事，应高白马生。
渡前溪:不意入前溪，爱溪从错落。清清鉴不足，非是深难度。
寄路温州:欲问采灵药，如何学无生。爱鹤颇似君，且非求仙情。
送李少宾赴举:岂谓江南别，心如塞上行。苦云摇阵色，乱木搅秋声。周谷雨未散，汉河流尚横。春司迟尔策，方用静妖兵。
留别阎士和:不惯人间别，多应忘别时。逢山又逢水，只畏却来迟。
送乌程李明府得陟状赴京:驿吏满江城，深仁见此情。士林推玉振，年府荐冰清。为政移风久，承恩就日行。仲容纶綍贵，南巷有光荣。
送裴秀才往会稽山读书:一身赍万卷，编室寄烟萝。砚滴穿池小，书衣种楮多。吟诗山响答，泛瑟竹声和。鹤板求儒术，深居意若何。
送道契上人之越觐大夫叔:楚僧推后辈，唐本学新经。外国传香氎，何人施竹瓶。秋风别李寺，春日向柯亭。大阮今为郡，看君眼最青。
送胜云小师:昨日雪山记尔名，吾今坐石已三生。少年道性易流动，莫遣秋风入别情。
答张乌程:莫道谪官无主人，秣陵才令日相亲。前溪更有忘忧处，荷叶田田间白蘋。
夏日登观农楼和崔使君:片雨拂檐楹，烦襟四坐清。霏微过麦陇，萧散傍莎城。静爱和花落，幽闻入竹声。朝观趣无限，高咏寄深情。
咏小瀑布:瀑布小更奇，潺湲二三尺。细脉穿乱沙，丛声咽危石。初因智者赏，果会幽人迹。不向定中闻，那知我心寂。
潘丞孩子:爱子性情奇，初生玉树枝。人曾天上见，名向月中知。我识婴儿意，何须待佩觿。
南池杂咏五首。水月:夜夜池上观，禅身坐月边。虚无色可取，皎洁意难传。若向空心了，长如影正圆。
南池杂咏五首。溪云:舒卷意何穷，萦流复带空。有形不累物，无迹去随风。莫怪长相逐，飘然与我同。
南池杂咏五首。虚舟:虚舟动又静，忽似去逢时。触物知无迕，为梁幸见遗。因风到此岸，非有济川期。
望远村:林杪不可分，水步遥难辨。一片山翠边，依稀见村远。
万回寺:万里称逆化，愚蠢性亦全。紫绂拖身上，妖姬安膝前。见他拘坐寂，故我是眠禅。吾知至人心，杳若青冥天。
溪上月:秋水月娟娟，初生色界天。蟾光散浦溆，素影动沦涟。何事无心见，亏盈向夜禅。
江上风:江风西复东，飘暴忽何穷。初生虚无际，稍起荡漾中。应吹夏口樯竿折，定蹙湓城浪花咽。今朝莫怪沙岸明，昨夜声狂卷成雪。
问天:天公何时有，谈者皆不经。谁道贤人死，今为傅说星。
寓言:吾道本无我，未曾嫌世人。如今到城市，弥觉此心真。
寓言:人生百年我过半，天生才定不可换。东海钓鳌鳌不食，南山坐石石欲烂。
买药歌送杨山人:华阴少年何所希，欲饵丹砂化骨飞。江南药少淮南有，暂别胥门上京口。京口斜通江水流，斐回应上青山头。夜惊潮没鸬鹚堰，朝看日出芙蓉楼。摇荡春风乱帆影，片云无数是扬州。扬州喧喧卖药市，浮俗无由识仙子。河间姹女直千金，紫阳夫人服不死。吾于此道复何如，昨朝新得蓬莱书。
饮茶歌送郑容:丹丘羽人轻玉食，采茶饮之生羽翼。名藏仙府世空知，骨化云宫人不识。云山童子调金铛，楚人茶经虚得名。霜天半夜芳草折，烂漫缃花啜又生。赏君此茶祛我疾，使人胸中荡忧栗。日上香炉情未毕，醉踏虎溪云，高歌送君出。
水精数珠歌:西方真人为行密，臂上记珠皎如日。佛名无著心亦空，珠去珠来体常一。谁道佛身千万身，重重只向心中出。
兵后西日溪行:一从清气上为天，仙叟何年见乾海。黄河几度浊复清，此水如今未曾改。西寻仙人渚，误入桃花穴。风吹花片使我迷，时时问山惊踏雪。石梁丹灶意更奇，春草不生多故辙。我来隐道非隐身，如今世上无风尘。路是武陵路，人非秦代人。饭松得高侣，濯足偶清津。数片昔贤磐石在，几回并坐戴纶巾。
长安少年行:翠楼春酒虾蟆陵，长安少年皆共矜。纷纷半醉绿槐道，躞蹀花骢骄不胜。
禁中法会应制:天上万年枝，人间不可窥。道场三教会，心地百王期。侍读沾恩早，传香驻日迟。在筵还向道，通籍许言诗。空愧陪仙列，何阶答圣慈。从今精至理，长愿契无为。
降诞日内庭献寿应制:庆寿千龄远，敷仁万国通。登霄欣有路，捧日愧无功。仙驾三山上，龙生二月中。修斋长乐殿，讲道大明宫。此地人难到，诸天事不同。法筵花散后，空界满香风。
寺中柿树一蒂四颗咏应制:珍木生奇亩，低枝拂梵宫。因开四界分，本自百花中。当夏阴涵绿，临秋色变红。君看药草喻，何减太阳功。
早秋降诞日献寿二首应制:秋蓂开六叶，元圣诞千年。绕殿祥风起，当空瑞日悬。道光中国主，人识大罗仙。敢赞无疆寿，香花上法筵。万方瞻圣日，九土仰清光。磬地山河壮，弥天福寿长。瑞烟薰法界，真偈启仁王。看献千秋乐，千秋乐未央。
酬卢仝见访不遇题壁:长寿寺石壁，卢公一首诗。渴读即不渴，饥读即不饥。鲸吞海水尽，露出珊瑚枝。海神知贵不知价，留向人间光照夜。
赠卢逸人:高眠岩野间，至艺敌应难。诗苦无多首，药灵惟一丸。引泉鱼落釜，攀果露沾冠。已得嵇康趣，逢迎事每阑。
谢白乐天招:山僧野性好林泉，每向岩阿倚石眠。不解栽松陪玉勒，惟能引水种金莲。白云乍可来青嶂，明月难教下碧天。城市不能飞锡去，恐妨莺啭翠楼前。
五岁咏花:花开满树红，花落万枝空。唯馀一孕在，明日定随风。
祝尧诗:生天本自生天业，未必求仙便得仙。鹤背倾危龙背滑，君王且住一千年。
送李四校书:朱丝写别鹤泠泠，诗满红笺月满庭。莫学楚狂隳姓字，知音还有子期听。
八月十五夜玩月:寻常三五夜，不是不婵娟。及至中秋满，还胜别夜圆。清光凝有露，皓魄爽无烟。自古人皆望，年来又一年。
寿昌节赋得红云表夏日:景候融融阴气潜，如峰云共火相兼。霞光捧日登天上，丹彩乘风入殿檐。行逐赤龙千岁出，明当朱夏万方瞻。微臣多幸逢佳节，得赋殊祥近御帘。
寄南山景禅师:一度林前见远公，静闻真语世情空。至今寂寞禅心在，任起桃花柳絮风。
哭刘得仁:为爱诗名吟至死，风魂雪魄去难招。直须桂子落坟上，生得一枝冤始消。
戴云山吟:人间谩说上天梯，上万千回总是迷。曾似老人岩上坐，清风明月与心齐。戴云山顶白云齐，登顶方知世界低。异草奇花人不识，一池分作九条溪。
答卢邺:风泉只向梦中闻，身外无馀可寄君。当户一轮惟晓月，挂檐数片是秋云。
效古:荣辱又荣辱，一何翻与覆。人生百岁中，孰肯死前足。玄鬓忽如丝，青丛不再绿。自古争名徒，黄金是谁禄。
城上吟:古冢密于草，新坟侵官道。城外无闲地，城中人又老。
诫贪:多求待心足，未足旋倾覆。明知贪者心，求荣不求辱。
长安早秋:风舞槐花落御沟，终南山色入城秋。门门走马征兵急，公子笙歌醉玉楼。
对雪:密密无声坠碧空，霏霏有韵舞微风。幽人吟望搜辞处，飘入窗来落砚中。
千叶石榴花:一朵花开千叶红，开时又不藉春风。若教移在香闺畔，定与佳人艳态同。
酬沈先辈卷:一百八十首，清泠韵可敲。任从人不爱，终是我难抛。桂魄吟来满，蒲团坐得凹。先生声价在，寰宇几人抄。
牡丹:三春堪惜牡丹奇，半倚朱栏欲绽时。天下更无花胜此，人间偏得贵相宜。偷香黑蚁斜穿叶，觑蕊黄蜂倒挂枝。除却解禅心不动，算应狂杀五陵儿。
逢老人:路逢一老翁，两鬓白如雪。一里二里行，四回五回歇。
琴:七条丝上寄深意，涧水松风生十指。自乃知音犹尚稀，欲教更入何人耳。
浮桥:横压惊波防没溺，当初元创是军机。行人到此全无滞，一片江云踏欲飞。
乞荆浩画:六幅故牢健，知君恣笔踪。不求千涧水，止要两株松。树下留盘石，天边纵远峰。近岩幽湿处，惟藉墨烟浓。
辞郡守李公恩命:虚著褐衣老，浮杯道不成。誓传经论死，不染利名生。厌树遮山色，怜窗向月明。他时随范蠡，一棹五湖清。
歌:酒秃酒秃，何荣何辱。但见衣冠成古丘，不见江河变陵谷。
睹木平和尚:木平山里人，貌古年复少。相看陌路同，论心秋月皎。怀衲线非蚕，助歌声有鸟。城阙今日来，一讴曾已晓。
赏牡丹应教:拥衲对芳丛，由来事不同。鬓从今日白，花似去年红。艳异随朝露，馨香逐晓风。何须对零落，然后始知空。卷八百二十六
读离骚经:湘江滨，湘江滨，兰红芷白波如银，终须一去呼湘君。问湘神，云中君，不知何以交灵均。我恐湘江之鱼兮，死后尽为人。曾食灵均之肉兮，个个为忠臣。又想灵均之骨兮终不曲。千年波底色如玉，谁能入水少取得，香沐函题贡上国。贡上国，即全胜和璞悬璃，垂棘结绿。
胡无人:霍嫖姚，赵充国，天子将之平朔漠。肉胡之肉，烬胡帐幄。千里万里，唯留胡之空壳。边风萧萧，榆叶初落。杀气昼赤，枯骨夜哭。将军既立殊勋，遂有胡无人曲。我闻之，天子富有四海，德被无垠。但令一物得所，八表来宾，亦何必令彼胡无人。
少年行:锦衣鲜华手擎鹘，闲行气貌多轻忽。稼穑艰难总不知，五帝三皇是何物。自拳五色裘，迸入他人宅。却捉苍头奴，玉鞭打一百。面白如削玉，猖狂曲江曲。马上黄金鞍，适来新赌得。
长安道:憧憧合合，八表一辙。黄尘雾合，车马火热。名汤风雨，利辗霜雪。千车万驮，半宿关月。上有尧禹，下有夔卨。紫气银轮兮常覆金阙。仙掌捧日兮浊河澄澈。愚将草木兮有言，与华封人兮不别。
洛阳尘:昔时昔时洛城人，今作茫茫洛城尘。我闻富有石季伦，楼台五色干星辰。乐如天乐日夜闻，锦姝绣妾何纷纷。真珠帘中，姑射神人。文金线玉，香成暮云。孙秀若不杀，晋室应更贫。伊水削行路，冢石花磷磷。苍茫金谷园，牛羊龁荆榛。飞鸟好羽毛，疑是绿珠身。
野田黄雀行:高树风多，吹尔巢落。深蒿叶暖，宜尔依泊。莫近鸮类，蛛网亦恶。饮野田之清水，食野田之黄粟。深花中睡，土孛土里浴。如此即全胜啄太仓之谷，而更穿人之屋。
酷吏词:霰雨灂灂，风吼如劚。有叟有叟，暮投我宿。吁叹自语，云太守酷。如何如何，掠脂斡肉。吴姬唱一曲，等闲破红束。韩娥唱一曲，锦段鲜照屋。宁知一曲两曲歌，曾使千人万人哭。不惟哭，亦白其头，饥其族。所以祥风不来，和气不复。蝗乎蠈乎，东西南北。
陈宫词:缅想当时宫阙盛，荒宴椒房懱尧圣。玉树花歌百花里，珊瑚窗中海日迸。大臣来朝酒未醒，酒醒忠谏多不听。陈宫因此成野田，耕人犁破宫人镜。
江边祠:松森森，江浑浑，江边古祠空闭门。精灵应醉社日酒，白龟咬断菖蒲根。花残泠红宿雨滴，土龙甲湿鬼眼赤。天符早晚下空碧，昨夜前村行霹雳。
古镜词:我有一面镜，新磨似秋月。上唯金膏香，下状骊龙窟。等闲不欲开，丑者多不悦。或问几千年，轩辕手中物。
怀张为、周朴:张周二夫子，诗好人太癖。更不过岭来，如今头尽白。人传禹力不到处，河声流向西。又到处即闭户，逢君方展眉。不知是不是，若是即大奇。我又闻二公，心与人不同，一生常在寂寞中。有时狂吟入僧宅，锦囊鸟啼荔枝红。有时冥搜海山脑，珊瑚枝动日杲杲。圣君在上知不知，赤面浊醪许多好。
闻知己入翰林:天骥头似鸟，倏忽四天下。南金色如椹，入火不见火。吾交二名士，遽立于帝左。凤姿既出世，天意嘱在我。奇哉子渊颂，无可无不可。
塞上曲二首:锦袷胡儿黑如漆，骑羊上冰如箭疾。蒲萄酒白雕腊红，苜蓿根甜沙鼠出。单于右臂何须断，天子昭昭本如日。一握黳髯一握丝，须知只为平戎术。去年转斗阴山脚，生得单于却放却。今年深入于不毛，胡兵拔帐遗弓刀。男儿须展平生志，为国输忠合天地。甲穿虽即失黄金，剑缺犹能生紫气。塞草萋萋兵士苦，胡虏如今勿胡虏。封侯十万始无心，玉关凯入君看取。
书匡山老僧庵:筼筜红实好鸟语，银髯瘦僧貌如祖。香烟濛濛衣上聚，冥心缥缈入铁圄。白麏作梦枕藤屦，东峰山媪贡瓜乳。
书陈处士屋壁二首:有叟傲尧日，发白肌肤红。妻子亦读书，种兰清溪东。白云有奇色，紫桂含天风。即应迎鹤书，肯羡于洞洪。高步前山前，高歌北山北。数载卖甘橙，山赀近云足。新诗不将出，往往僧乞得。唯云李太白，亦是偷桃贼。吟狂鬼神走，酒酽天地黑。青刍生阶除，撷之束成束。
对月作:今人看此月，古人看此月。如何古人心，难向今人说。古人求禄以及亲，及亲如之何？忠孝为朱轮。今人求禄唯庇身，庇身如之何？恶木多斜文。斜文复斜文，颠窒何纷纷。
哭灵一上人:一公何不在，空有远公名。共说岑山路，今时不可行。旧房松更老，新塔草初生。经论传缁侣，文章遍墨卿。禅林枝干折，法宇栋梁倾。谁俊修僧史，应知传已成。
边上作三首:山无绿兮水无清，风既毒兮沙亦腥。胡儿走马疾飞鸟，联翩射落云中声。阵云忽向沙中起，探得胡兵过辽水。堪嗟护塞征戍儿，未战已疑身是鬼。见说青冢穴，中有白野狐。时时出沙碛，向东而号呼。号呼复号呼，画师图得无。
书倪氏屋壁三首:茶烹绿乳花映帘，撑沙苦笋银纤纤。窗中山色青翠粘，主人于我情无厌。白桑红椹莺咽咽，面揉玉尘饼挑雪。将为数日已一月，主人于我特地切。水娇草媚掩山路，睡槎鸳鸯如画作。春光霭霭忽已暮，主人刚地不放去。
谢卢少卿惠千文:庐山有石镜，高倚无尘垢。昼景分烟萝，夜魄侵星斗。苞含物象列，搜照鱼龙吼。寄谢天地间，毫端皆我有。卷八百二十八
大蜀皇帝寿春节进尧铭舜颂二首。舜颂:高高历山，有黍有粟。皇皇大舜，合尧玄德。五典克从，四门伊穆。大道将行，天下为公。临下有赫，选贤用能。吾皇则之，无斁无逸。绥厥品汇，光光得一。千辐临顶，十在随跸。大哉大同，为光为龙。吾皇则之，圣谋隆隆。纳隍孜孜，考考切切。六宗是禋，五瑞斯列。排麟环凤，披香立雪。四夷纳赆，九围有截。昔救世师，降生竺乾。寿春亦然，万年万年。
大蜀高祖潜龙日献陈情偈颂:有叟有叟，居岳之室。忽振金汤，下彼巉崒。闻蜀风景，地宁得一。富人侯王，旦奭摩诘。龙角日角，紫气盘屈。揭日月行，符汤禹出。天步孔艰，横流犯跸。穆穆蜀俗，整整师律。髯发垂雪，忠贞贯日。四人苏活，万里丰谧。无雨不膏，有露皆滴。有叟有叟，无实行实。一瓶一衲，既朴且质。幸蒙顾盼，词暖恩郁。轩镜光中，愿如善吉。
上杜使君:为鱼须处海，为木须在岳。一登君子堂，顿觉心寥廓。右听青女镜，左听宣尼铎。政术似蒲卢，诗情出冲漠。从来苦清苦，近更加澹薄。讼庭何所有，一只两只鹤。烟霞色拥墙，禾黍香侵郭。严霜与美雨，皆从二天落。苍生苦疮痍，如何尽消削。圣君新雨露，更作谁恩渥。即捉五色笔，密勿金銮角。即同房杜手，把乾坤橐籥。休说卜圭峰，开门对林壑。
送颢雅禅师:霜锋擗石鸟雀聚，帆冻阴飙吹不举。芬陀利香释驎虎，幡幢冒雪争迎取。春光主，芙蓉堂窄堆花乳，手提金桴打金鼓。天花娉婷下如雨，狻猊座上师子语。苦却乐，乐却苦，卢至黄金忽如土。
送杨秀才:北山峨峨香拂拂，翠涨青奔势巉崒。赤松君宅在其中，紫金为墙珠作室。玻璃门外仙獓睡，幢节森森绛烟密。水精帘卷桃花开，文锦娉婷众非一。抚长离，坎答鼓。花姑吹箫，弄玉起舞。三万八千为半日，海涸鳌枯等闲睹。爱共安期棋，苦识彭祖祖。有时朝玉京，红云拥金虎。石桥亦是神仙住，白凤飞来又飞去。五云缥缈羽翼高，世人仰望心空劳。
问岳禅师疾:世病如山岳，世医皆拱手。道病如金锁，师遭锁锁否。伊昔芙蓉颊，谈经似主涉。苏合昼氤氲，天花似飞蝶。觉树垂实，魔辈刺疾。病也不问，终不皴膝。春光冉冉，不上尔质。东风浩浩，谩入尔室。云何斯人，而有斯疾。
深山逢老僧二首:衲衣线粗心似月，自把短锄锄榾柮。青石溪边踏叶行，数片云随两眉雪。山童貌顽名乞乞，放火烧畬采崖蜜。担头何物带山香，一箩白蕈一箩栗。
偶作:君子称一善，馨香遍九垓。小人妒一善，处处生嫌猜。口如暴死人，铁尺拗不开。稂莠蚀田髓，积阴成冬雷。因知咋舌人，千古空悠哉。
送卢舍人三首:一曰：劝君不用登岘首山，读羊祜碑，男儿事业须自奇。此碑山头如日月，日日照人人不知。人不知，青山白云徒尔为。二曰：劝君登商山，不用觅商山皓，云深雪深骡马倒。我愿终南太华变为金，吾后见之不为宝。我愿九州四海纸，幅幅与君为谏草。使蹑卨践夔，逢轩见皞。日环五色，是物得老，如此即商山皓。商山皓，君不用讨他，他必来相讨。三曰：君不见释梵诸天寿亿垓，天上人间去复来。君又不见紫金为轮一千幅，宝洲□四皆臣伏。轮王释梵作何因，只是弘隆重大乘福。自古皇王与贤哲，顶敬心师刻金玉。报通三世释迦言，莫将梁武为题目。君不见近代韦裴蒋与萧，文房书府师百僚。代天理物映千古，布发掩泥非一朝。大哉释梵轮王璞，已矣何人继先觉。行行珍重寄斯言，斯言不是寻常曲□。
黄莺:一种为春禽，花中开羽翼。如何此鸟身，便是黄金色。黄金色，若逢竹实终不食。
读唐史:我爱李景伯，内宴执良规。君臣道昭彰，天颜终熙怡。大簸怕清风，糠秕缭乱飞。洪炉烹五金，黄金终自奇。大哉为忠臣，舍此何所之。
观李翰林真二首:日角浮紫气，凛然尘外清。虽称李太白，知是那星精。御宴千钟饮，蕃书一笔成。宜哉杜工部，不错道骑鲸。谁氏子丹青，毫端曲有灵。屹如山忽堕，爽似酒初醒。天马难拢勒，仙房久闭扃。若非如此辈，何以傲彤庭。
四皓图:何人图四皓，如语话唠唠。双鬓雪相似，是谁年最高。溪苔连豹褥，仙酒污云袍。想得忘秦日，伊余亦合逃。
读孟郊集:东野子何之，诗人始见诗。清刳霜雪髓，吟动鬼神司。举世言多媚，无人师此师。因知吾道后，冷淡亦如斯。
上俞许二判官:近抛蓑笠者，急善遇休明。未省亲宗伯，焉能识正声。病容经夏在，岳梦入秋并。无限林中意，今逢许郭倾。
赠方干:盛名与高隐，合近谢敷村。弟子已得桂，先生犹灌园。垂纶侵海介，拾句历云根。白日升天路，如君别有门。
渔父:一叶一竿竹，眉须雪欲零。陆应无祖业，香必是伊腥。儿亦名鱼鹧，歌称我洞庭。回头深自愧，旧业近沧溟。
题友人山居:卜居邻坞寺，魂梦又相关。鹤本如云白，君初似我闲。月明僧渡水，木落火连山。从此天台约，来兹未得还。
咏竹根珓子:出处惭林薮，才微幸一阳。不缘怀片善，岂得近馨香。节亦因人净，声从掷地彰。但令筋力在，永愿报时昌。
砚瓦:浅薄虽顽朴，其如近笔端。低心蒙润久，入匣更身安。应念研磨苦，无为瓦砾看。傥然仁不弃，还可比琅玕。
水壶子:良匠曾陶莹，多居笔砚中。一从亲几案，常恐近儿童。卓立澄心久，提携注意通。不应嫌器小，还有济人功。
笔:莫讶书绅苦，功成在一毫。自从蒙管录，便觉用心劳。手点时难弃，身闲架亦高。何妨成五色，永愿助风骚。
闻征四处士:一诏群公起，移山四海闻。因知丈夫事，须佐圣明君。白酒全倾瓮，蒲轮半载云。从兹居谏署，笔砚几人焚。
避寇山中作:山翠碧嵯峨，攀牵去者多。浅深俱得地，好恶未知他。有草皆为户，无人不荷戈。相逢空怅望，更有好时么。
题峄桐律师院:律中麟角者，高淡出尘埃。芳草不曾触，几生如此来。壑风吹磬断，杉露滴花开。如结林中社，伊余亦愿陪。
上杭州令狐使君:颜冉德无邻，分忧浙水滨。爱山成大癖，求瘼似诸身。视事奸回尽，登楼海岳春。野人如有幸，应得见陶钧。
寄冯使君:山风与霜气，浩浩满松枝。永日烧杉子，无人共此时。为文攀讽谏，得道在毫厘。唯有桐江守，常怜志不卑。
上宋使君:折桂文如锦，分忧力若春。位高空倚命，诗妙古无人。有感禾争熟，无私吏尽贫。野人如有幸，应得见陶钧。
题灵溪畅公墅:境清僧格冷，新斩古林开。旧隐还如此，令人来又来。岚飞黏似雾，茶好碧于苔。但使心清净，从渠岁月催。
题师颖和尚院:师院清无敌，师心智不知。腊高清眼细，闲甚白云卑。煮茗然枫枿，泥墙札祖碑。爱师终不及，谩住许多时。
刘相公见访:千骑拥朱轮，香尘岂是尘。如何补衮服，来看衲衣人。庄叟因先觉，空王有宿因。对花无俗态，爱竹见天真。欹枕松窗迥，题墙道意新。戒师惭匪什，都讲更胜询。桃熟多红璺，茶香有碧筋。高宗多不寐，终是梦中人。
送胡处士:不名兼不利，相遇海西濆。白字未干发，清时错爱云。头巾多酒气，竹杖有苔文。久积希颜意，林中又送君。
秋末寄张侍郎:静坐黔城北，离仁半岁强。雾中红黍熟，烧后白云香。多病如何好，无心去始长。寂寥还得句，溪上寄三张。
古塞曲三首:单于烽火动，都护去天涯。别赐黄金甲，亲临白玉除。塞垣须静谧，师旅审安危。定远条支宠，如今胜古时。方见将军贵，分明对冕旒。圣恩如远被，狂虏不难收。臣节唯期死，功勋敢望侯。终辞修里第，从此出皇州。百万精兵动，参差便渡辽。如何好白日，亦照此天骄。远树深疑贼，惊蓬迥似雕。凯歌何日唱，碛路共天遥。
送叶蒙赴举:年年屈复屈，惆怅曲江湄。自古身荣者，多非年少时。空囊投刺远，大雪入关迟。来岁还公道，平人不用疑。
书无相道人庵:造化太茫茫，端居紫石房。心遗无句句，顶处有霜霜。白鹿眠枯叶，清泉洒毳囊。寄言疑未决，须道雪溪旁。
明进士北斋避暑:相访多冲雨，由来德有邻。卷帘繁暑退，湿树一蝉新。道在谁为主，吾衰自有因。只应江海上，还作狎鸥人。
送刘逖赴闽辟:离乱生涯尽，依刘是见机。从来吟太苦，不得力还稀。路入闽山熟，江浮瘴雨肥。何须折杨柳，相送已依依。
送吏部刘相公除东川:帝念梓州民，年年战伐频。山川无草木，烽火没烟尘。政乱皆因乱，安人必藉仁。皇天开白日，殷鼎辍诚臣。一日离君侧，千官送渭滨。酒倾红琥珀，马控白骐驎。渥泽番番降，壶浆处处陈。旌幢山色湿，邛僰鸟啼新。帟幕还名俭，良医始姓秦。军雄城似岳，地变物含春。白必侵双鬓，清应诫四邻。吾皇重命相，更合是何人。
送陈秀才赴举兼寄韩舍人:主圣臣贤日，求名莫等闲。直须诗似玉，不用力如山。草白兵初息，年丰驾已还。凭将安养意，一说向曾颜。
送卢秀才应举:几载阻兵荒，一名终不忘。还冲猛风雪，如画冷朝阳。句好慵将出，囊空却不忙。明年公道日，去去必穿杨。
寄怀楚和尚二首:吾师师子儿，而复貌瑰奇。何得文明代，不为王者师。铁盂汤雪早，石炭煮茶迟。谩有参寻意，因循到乱时。跳踯诸峰险，回翔万里空。争将金锁锁，那把玉笼笼。印缺香崩火，窗疏蝎吃风。永怀今已矣，吟坐雪濛濛。
经普化禅师影院:大一今何处，登堂似昔时。曾蒙金印印，得异野干儿。影束龙神在，门荒桐竹衰。谁云续僧史，别位著吾师。
送庐山衲僧:飞锡下崆山兇，清高世少双。冻天方筛雪，别我去何邦。烧绕赤乌亥，云漫白蚌江。路人争得识，空仰鬓眉庞。
送人之岭外:见说还南去，迢迢有侣无。时危须早转，亲老莫他图。小店蛇羹黑，空山象粪枯。三闾遗庙在，为我一呜呼。
闻友人驾前及第:见心知命好，一别隔烟波。世乱无全士，君方掇大科。早随銮辂转，莫恋蜀山多。必贡安时策，忠言奈尔何。
寄拄杖上王使君:拄杖邻僧与，殊常不可名。一条黳玉重，百两紫金轻。有乳盘春力，无心合道情。惟宜高处著，将寄谢宣城。
秋望寄王使君:静蹑红兰径，凭高旷望时。无端求句苦，永日壑风吹。大月生峰角，残霞在树枝。只应刘越石，清啸正相宜。
送缘有禅师与雷处士入武夷山:师与雷居士，寻山道入闽。应将熊耳印，别授武夷君。崖罅仙棺出，江垠毒草分。他年相觅在，莫苦入深云。
题大安寺通禅师院:应行诸岳遍，象屣半无纲。一法寻常说，此机仍未忘。窗闲藤影老，衲厚瀑痕荒。寄语迷津者，来兹问不妨。
武昌县与昼公兼寄邑宰:小一何人识，腾腾天地间。寻常如一鹤，亦不爱青山。铁钵年多赤，麻衣带毳斑。只闻寻五柳，时到月中还。
怀武夷山禅师:万叠仙山里，无缘见有缘。红心蕉绕屋，白额虎同禅。古木苔封菌，深崖乳杂泉。终期还此去，世事只如然。
秋末闲居作:幽居山不别，落叶与阶平。尽日吟诗坐，无端个病成。径苔因旱赤，池水入冬清。惟有东峰叟，相寻月下行。
秋夜作因怀天台道者:万事何须问，良时即此时。高秋半夜雨，落叶满前池。静怕龙神识，贫从草木欺。平生无限事，只有道人知。
偶作因怀大同道友:蛮木叶不落，微吟漳水滨。二毛空有雪，万事不如人。氵堑水平芳草，山花落净巾。天童好真伴，何日更相亲。
边上行:黑松林外路，风角远嗈嗈。朔气生荒堡，秋尘满病容。豺掊沙底骨，人上月边烽。休作西行计，西行地渐凶。
江西再逢周琏:六七年不见，相逢鬓已苍。交情终淡薄，诗语更清狂。未得丹霄便，依前四壁荒。但令吾道在，晚达亦何妨。
酬杜使君见寄:轧轧复轧轧，更深门未关。心疼无所得，诗债若为还。露洒一鹤睡，钟余万象闲。惭将此时意，明日寄东山。
湖上作:我竟胡为者，唠唠但爱吟。身中多病在，湖上住年深。山溜穿苔壁，风钟度雪林。近来心更苦，谁复是知音。
送僧入五泄:五氵曵江山寺，禅林境最奇。九年吃菜粥，此事少人知。山响僧担谷，林香豹乳儿。伊余头已白，不去更何之。
题令宣和尚院:轩窗领岚翠，师得世情忘。惟爱谈诸祖，曾经宿大荒。泉声淹卧榻，云片犯炉香。寄语题门者，看经在上方。
寄四明闾丘道士二首:淮海兵荒日，分飞直至今。知担诸子出，却入四明深。衣必编仙草，僧应共栗林。秋风溪上路，应得一相寻。三千功未了，大道本无程。好共禅师好，常将药犬行。石门红藓剥，柘坞白云生。莫认无名是，无名已是名。
题方公院寄夏侯明府:银地有余光，方公道益芳。谁分修藏力，顶有剃头霜。经勘松风燥，檐垂坞茗香。终须结西社，此县似柴桑。
赠晦公禅人:流阳为役者，相访叶纷纷。有句虽如我，无心未似君。构林青及竹，茆屋暖于云。何日相将去，千山麋鹿群。
春日许征君见访:龙钟多病后，日望遇升平。远念穿嵩雪，前林啭早莺。厨香烹瓠叶，道友扣门声。还似青溪上，微吟踏叶行。
经先主庙作:古庙积烟萝，威灵及物多。因知曹孟德，争奈此公何。树古雷痕剥，碑荒篆画讹。今朝冥祷祝，只望息干戈。
大驾西幸秋日闻雷:军书日日催，处处起尘埃。黎庶何由泰，銮舆早晚回。夏租方减食，秋日更闻雷。莫道苍苍意，苍苍眼甚开。
寄景地判官:渚宫江上别，倏忽十余年。举世唯攻说，多君即不然。浦珠为履重，园柳助诗玄。勉力酬知己，昌朝正急贤。
读贾区、贾岛集:区终不下岛，岛亦不多区。冷格俱无敌，贫根亦似愚。青云终叹命，白阁久围炉。今日成名者，还堪为尔吁。
送衲僧之江西:索索复索索，无凭却有凭。过溪遭恶雨，乞食得干菱。只有山相伴，终无事可仍。如逢梅岭旦，向道只宁馨。
寄李道士:常见高人说，犹来不偶然。致身同槁木，话道出忘诠。长啸仙钟外，眠楂海月边。倘修阴姹姹，一望寄余焉。
寿春进祝圣七首。千载降祥:九天宫上圣，降世共昭回。万汇须亭毓，群仙送下来。承乾当否极，庶事尽康哉。只有羲轩比，其余不可陪。
寿春进祝圣七首。文有武备:武宿与文星，常如掌上擎。孙吴机不动，周邵事多行。旰食炉烟细，宵衣隙月明。还闻夔进曲，吹出泰阶平。
寿春进祝圣七首。从谏如流:及溜龙鳞动，君臣道义深。万年轩后镜，一片汉高心。北狄皆输款，南夷尽贡琛。从兹千万岁，枝叶玉森森。
寿春进祝圣七首。搜扬草泽:俟时兼待价，垂棘出尘埃。仄席三旌切，移山万里来。烟霞衣上落，阊阖雪中开。寿酒今朝进，无非出世才。
寿春进祝圣七首。山呼万岁:声教无为日，山呼万岁声。隆隆如谷响，合合似雷鸣。翠拔为天柱，根盘倚凤城。恭唯千万岁，岁岁致升平。
寄翰林陆学士:颜冉商参甲，鸾凰密勿才。帘垂仙鸟下，吟次圣人来。宝辇千官捧，宫花九色开。何时重一见，为我话蓬莱。
赠造微禅师院:薝卜气雍雍，门深圣泽重。七丝奔小蟹，五字逼雕龙。药转红金鼎，茶开紫阁封。圭峰争去得，卿相日憧憧。
寄庐山大愿和尚:石上桂成丛，师庵在桂中。皆云习凿齿，未可扣真风。雪洗香炉碧，霞藏瀑布红。何时甘露偈，一寄剡山东。
上冯使君水晶数珠:泠泠瀑滴清，贯串有规程。将讽观空偈，全胜照乘明。龙神多共惜，金玉比终轻。愿在玄晖手，常资物外情。
春晚访镜湖方干:幽居湖北滨，相访值残春。路远诸峰雨，时多擉鳖人。蒸花初酿酒，渔艇劣容身。莫讶频来此，伊余亦隐沦。
到蜀与郑中丞相遇:深隐犹为未死灰，远寻知己遇三台。如何麋鹿群中出，又见鹓鸾天上来。剑阁霞粘残雪在，锦江香甚百花开。谩期王谢来相访，不是支公出世才。
上新定宋使君:禅坐吟行谁与同，杉松共在寂寥中。碧云诗里终难到，白藕花经讲始终。水叠山层擎草疏，砧清月苦立霜风。十年勤苦今酬了，得句桐江识谢公。
酬张相公见寄:周郎怀抱好知音，常爱山僧物外心。闭户不知芳草歇，无能唯拟住山深。感通未合三生石，骚雅欢擎九转金。但似前朝萧与蒋，老僧风雪亦相寻。
道中逢乞食老僧:赤棕榈笠眉毫垂，拄楖栗杖行迟迟。时人只施盂中饭，心似白莲那得知。
秋末寄武昌一公:见说武昌江上住，柏枯槐朽战时风。知师诗癖难医也，霜洒芦花明月中。
陋巷:坠叶如花欲满沟，破篱荒井一蝉幽。亦知希骥无希者，作么令人强转头。
陈情献蜀皇帝:河北江东处处灾，唯闻全蜀勿尘埃。一瓶一钵垂垂老，千水千山得得来，奈菀幽栖多胜景，巴歈陈贡愧非才。自惭林薮龙钟者，亦得亲登郭隗台。
闻迎真身:四海无波八表臣，恭闻今岁礼真身。七重锁未开金钥，五色光先入紫宸。丹凤楼台飘瑞雪，岐阳草木亚香尘。可怜优钵罗花树，三十年来一度春。
赠轩辕先生:曾亲文景上金銮，语共容城语一般。久向红霞居不出，若非清世见应难。满炉药熟分仙尽，几局棋终看海干。略问先生真甲子，只言弟子是刘安。
春晚桐江上闲望作:江上车声落日催，纷纷扰扰起红埃。更无人望青山立，空有帆冲夜色来。沙鸟似云钟外去，汀花如火雨中开。可怜潇洒鸱夷子，散发扁舟去不回。
闻许棠及第因寄桂雍:时清道合出尘埃，清苦为诗不仗媒。今日桂枝平折得，几年春色并将来。势扶九万风初极，名到三山花正开。更有平人居蛰屋，还应为作一声雷。
上缙云段使君:清畏人知人尽知，缙云三载得宣尼。活民刀尺虽无象，出世文章岂有师。术气芝香粘瓮榼，云痕翠点满旌旗。今朝暂到金台上，颇觉心如太古时。
题兰江言上人院二首:一生只著一麻衣，道业还欺习彦威。手把新诗说山梦，石桥天柱雪霏霏。只是危吟坐翠层，门前岐路自崩腾。青云名士时相访，茶煮西峰瀑布冰。
禅师:击鼓求亡益是非，木中生火更何为。吾师别是醍醐味，不是知心人不知。
道士:花岛相逢满袖云，藉花论道过金巾。腾腾又入仙山去，只恐是青城丈人。
风琴:至境心为造化功，一枝青竹四弦风。寥寥双耳更深后，如在缑山明月中。
庭橘:蚁踏金苞四五株，洞庭山上味何殊。不缘松树称君子，肯便甘人唤木奴。
古战处:鬼气苍黄棘叶红，昔时人血此时风。相怜极目无疆地，曾落将军一阵中。
上卢使君二首:一领彤弓下赤墀，惟将清净作藩篱。马卿山岳金相似，张绪风情柳不如。心染烟霞新句出，笔驱奸蠹宿根隳。鄱阳黎庶还堪羡，头有重天足在□。司马迁文亚圣人，三头九陌碾香尘。尽传棣萼麟兼凤，终作昌朝甫与申。楼耸娇歌疏雨过，风含和气满城春。因知寰海升平去，又见高宗梦里人。
送郑使君:刺婺廉闽动帝台，唯将清净作梯媒。绿沈枪卓妖星落，白玉壶澄苦雾开。仁爱久悬溪上月，恩光又发岭头梅。天资刘邵龚黄笔，神助韩彭卫霍才。古驿剑江分掩映，画旗花舫下喧豗。凤麟帟幕芙蓉坼，洞壑清威霹雳来。礼乐封疆添礼乐，尘埃时节勿尘埃。荔支花下驱千骑，薝卜林中礼万回。视事蛮奴磨玉砚，邀宾海月射金杯。讴歌合合千门乐，鼙角雄雄一阁雷。君父恩深头早白，子孙荣袭日难陪。东阳缁素如何好，空向生祠祝上台。
比干传:昏王亡国岂堪陈，只见明诚不见身。想得先生也知自，欲将留与后来人。
观地狱图:峨峨非剑阁，有树不堪攀。佛手遮不得，人心似等闲。周王应未雪，白起作何颜。尽日空弹指，茫茫尘世间。
绣州张相公见访:德符唐德瑞通天，曾叱谗谀玉座前。千袭彩衣宫锦薄，数床御札主恩偏。出师暂放张良箸，得罪惟撑范蠡船。未报君恩终必报，不妨金地礼青莲。
海觉禅师山院:人言海觉老宗师，隐绝层巅世莫知。青草不生行道迹，白云常护坐禅扉。六环金锡飞来后，一派银河泻落时。借问大心能济物，龙门风雹卷天池。
月夕:霜月夜裴回，楼中羌笛催。晓风吹不尽，江上落残梅。
夜雨:夜雨山草湿，爽籁杂枯木。闲吟竺仙偈，清绝过于玉。
晚望:落日碧江静，莲唱清且闲。更寻花发处，借月过前湾。
赠写经僧楚云:剔皮刺血诚何苦，为写灵山九会文。十指沥干终七轴，后来求法更无君。
寄题诠律师院:锦溪光里耸楼台，师院高凌积翠开。深竹杪闻残磬尽，一茶中见数帆来。焚香只是看新律，幽步犹疑损绿苔。莫讶题诗又东去，石房清冷在天台。
寄天台叶道士:负局高风不可陪，玉霄峰北置楼台。注参同契未将出，寻楖栗僧多宿来。飕槭松风山枣落，闲关溪鸟术花开。终须肘后相传好，莫便乘鸾去不回。
陶种柑橙，令山童买之:高步南山南，高歌北山北。数载买柑橙，山资近又足。
春送僧:蜀魄关关花雨深，送师冲雨到江浔。不能更折江头柳，自有青青松柏心。
律师:薝卜花红径草青，雪肤冰骨步轻轻。今朝暂到焚香处，只恐床前有虱声。
赠仰上人:避地依真境，安闲似旧溪。干戈百里外，泉石乱峰西。草瑞香难歇，松灵盖尽低。寻应报休马，瓶锡向南携。
新栽松:野僧教种法，苒苒出蓬蒿。百岁催人老，千年待尔高。静宜兼竹石，幽合近猿猱。他日成阴后，秋风吹海涛。
期友人:早晚逐兹来，闲门日为开。乱蛩鸣白草，残菊藉苍苔。困卧谁惊起，闲行自欲回。何时此携手，吾子本多才。
经贾岛旧居:先生居处所，野烧几为灰。若有吟魂在，应随夜魄回。地宁销志气，天忍罪清才。古木霜风晚，江禽共宿来。
桃花:千株含露态，何处照人红。风暖仙源里，春和水国中。流莺应见落，舞蝶未知空。拟欲求图画，枝枝带竹丛。
不睡:永夜不欲睡，虚堂闭复开。却离灯影去，待得月光来。落叶逢巢住，飞萤值我回。天明拂经案，一炷白檀灰。
送刘蜕秀才赴举:百发百中□，□□□□年。丹枝如计分，一箭的无偏。文物兵销国，关河雪霁天。都人看春榜，韩字在谁前。
乱中闻郑谷、吴延保下世:小谏才埋玉，星郎亦逝川。国由多聚盗，天似不容贤。兵火焚诗草，江流涨墓田。长安已涂炭，追想更凄然。
对雪:松门堆复积，埋石亦埋莎。为瑞还难得，居贫莫厌多。听怜终夜落，吟惜一年过。谁在江楼望，漫漫堕绿波。
幽庭:不放生纤草，从教遍绿苔。还防长者至，未著牡丹栽。蛱蝶空飞过，鶺鴒时下来。南邻折芳子，到此寂寥回。
咏影:万物患有象，不能逃大明。始随残魄灭，又逐晓光生。曲直宁相隐，洪纤必自呈。还如至公世，洞鉴是非情。
自勉:试算平生事，中年欠五年。知非未落后，读易尚加前。分受诗魔役，宁容俗态牵。闲吟见秋水，数只钓鱼船。
酬尚颜:取尽风骚妙，名高身倍闲。久离王者阙，欲向祖师山。幕府秋招去，溪邻日望还。伊余岂酬敌，来往踏苔斑。
苦热:云势嶮于峰，金流断竹风。万方应望雨，片景欲焚空。毒害芙蓉死，烦蒸瀑布红。恩多是团扇，出入画屏中。
放鹭鸶:洁白虽堪爱，腥膻不那何。到头从所欲，还汝旧沧波。
谢王秀才见示诗卷:谁见少年心，低摧向苦吟。后须离影响，得必洞精深。道院春苔径，僧楼夏竹林。天如爱才子，何虑未知音。
酬元员外见寄:僻巷谁相访，风篱翠蔓牵。易中通性命，贫里过流年。且有吟情挠，都无俗事煎。时闻得新意，多是此忘缘。
夏日梅雨中寄睦公:梅月来林寺，冥冥各闭门。已应双履迹，全没乱云根。琢句心无味，看经眼亦昏。何时见清霁，招我凭岩轩。
别东林后回寄修睦:昨夜从香社，辞君出薜萝。晚来巾舄上，已觉俗尘多。远路萦芳草，遥空共白波。南朝在天末，此去重经过。
题东林白莲:大士生兜率，空池满白莲。秋风明月下，斋日影堂前。色后群芳拆，香殊百和燃。谁知不染性，一片好心田。
寄怀江西徵岷二律师:乱后江边寺，堪怀二律师。几番新弟子，一样旧威仪。院影连春竹，窗声接雨池。共缘山水癖，久别共题诗。
东林作寄金陵知己:十八贤真在，时来拂榻看。已知前事远，更结后人难。泉滴胜清磬，松香掩白檀。凭君听朝贵，谁欲厌簪冠。
严陵钓台:夫子垂竿处，空江照古台。无人更如此，白浪自成堆。鹤静寻僧去，鱼狂入海回。登临秋值晚，树石尽多苔。
示诸侄:莫问年将朽，加餐已不多。形容浑瘦削，行止强牵拖。死也何忧恼，生而有咏歌。侯门终谢去，却扫旧松萝。
闻贯休下世:吾师诗匠者，真个碧云流。争得梁太子，重为文选楼。锦江新冢树，婺女旧山秋。欲去焚香礼，啼猿峡阻修。
金山寺:山带金名远，楼台压翠层。鱼龙光照像，风浪影摇灯。槛外扬州树，船通建业僧。尘埃何所到，青石坐如冰。
送卢说乱后投知己:兵寇残江墅，生涯尽荡除。事堪煎桂玉，时莫倚诗书。暮狖啼空半，春山列雨余。舟中有新作，回寄示慵疏。
过鹿门作:鹿门埋孟子，岘首载羊公。万古千秋里，青山明月中。政从襄沔绝，诗过洞庭空。尘路谁回眼，松声两处风。
题玉泉寺大师影堂:大化终华顶，灵踪示玉泉。由来负高尚，合向好山川。洞壑藏诸怪，杉松列瘦烟。千秋空树影，犹似覆长禅。
送人赴举:分有争忘得，时来须出山。白云终许在，清世莫空还。驿树秋声健，行衣雨点斑。明年从月里，满握度春关。
酬洞庭陈秀才:何必要识面，见诗惊苦心。此门从自古，难学至如今。青草湖云阔，黄陵庙木深。精搜当好景，得即动知音。
登金山寺:四面白波声，中流翠峤横。望来堪目断，上彻始心平。鸟向天涯去，云连水国生。重来与谁约，题罢自吟行。
寄明月山僧:山称明月好，月出遍山明。要上诸峰去，无妨半夜行。白猿真雪色，幽鸟古琴声。吾子居来久，应忘我在城。
寄哭西川坛长广济大师:千万僧中宝，三朝帝宠身。还源未化火，举国葬全真。文集编金在，碑铭刻玉新。有谁于异代，弹指礼遗尘。
寄普明大师可准:莲岳三征者，论诗旧与君。相留曾几岁，酬唱有新文。翠窦容闲憩，岚峰许共分。当年若同访，合得伴吟云。
还黄平素秀才卷:求己甚忘筌，得之经浑然。僻能离诡差，清不尚妖妍。冷澹闻姚监，精奇见浪仙。如君好风格，自可继前贤。
过西山施肩吾旧居:大志终难起，西峰卧翠堆。床前倒秋壑，枕上过春雷。鹤见丹成去，僧闻栗熟来。荒斋松竹老，鸾鹤自裴回。
浣口泊舟晓望天柱峰:根盘潜岳半，顶逼日轮边。冷碧无云点，危棱有瀑悬。秀轻毛女下，名与鼎湖偏。谁见扶持力，峨峨出后天。
江行早发:舟子相呼起，长江未五更。几看星月在，犹带梦魂行。鸟乱村林迥，人喧水栅横。苍茫平野外，渐认远峰名。
静坐:坐卧与行住，入禅还出吟。也应长日月，消得个身心。默论相如少，黄梅付嘱深。门前古松径，时起步清阴。
谢虚中上人寄示题天策阁诗:天策二首作，境幽搜亦玄。阁横三楚上，题挂九霄边。寺额因标胜，诗人合遇贤。他时谁倚槛，吟此岂忘筌。
寄郑谷郎中:诗心何以传，所证自同禅。觅句如探虎，逢知似得仙。神清太古在，字好雅风全。曾沐星郎许，终惭是斐然。
明月峰:明月峰头石，曾闻学月明。别舒长夜彩，高照一村耕。颇乱无私理，徒惊鄙俗情。传云遭凿后，顽白在峥嵘。
小松:发地才过膝，蟠根已有灵。严霜百草白，深院一林青。后夜萧骚动，空阶蟋蟀听。谁于千岁外，吟绕老龙形。
金江寓居:考槃应未永，聊此养闲疏。野趣今何似，诗题旧不如。春篁离箨尽，陂藕折花初。终要秋云是，从风恣卷舒。
晚夏金江寓居答友生:日日冲残热，相寻入乱蒿。闲中滋味远，诗里是非高。碧耸新生竹，红垂半熟桃。时难未可出，且欲淬豪曹。
村居寄怀:风雨如尧代，何心欲退藏。诸侯行教化，下国自耕桑。道挫时机尽，禅留话路长。前溪久不过，忽觉早禾香。
赠无本上人:往年吟月社，因乱散扬州。未免无端事，何妨出世流。洞庭禅过腊，衡岳坐经秋。终说将衣钵，天台老去休。
新笋:乱迸苔钱破，参差出小栏。层层离锦箨，节节露琅玕。直上心终劲，四垂烟渐宽。欲知含古律，试剪凤箫看。
谢人惠竹蝇拂:妙刮筠篁制，纤柔玉柄同。拂蝇声满室，指月影摇空。敢舍经行外，常将宴坐中。挥谈一无取，千万愧生公。
新燕:燕燕知何事，年年应候来。却缘华屋在，长得好时催。花外衔泥去，空中接食回。不同黄雀意，迷逐网罗媒。
寄还阙下高辇先辈卷:去岁逢京使，因还所寄诗。难留天上作，曾换月中枝。趣极僧迷旨，功深鬼不知。仍闻得名后，特地更忘疲。
览清尚卷:李洞僻相似，得诗先示师。鬼神迷去处，风日背吟时。格已搜清竭，名还着紫卑。从容味高作，翻为古人疑。
寄武陵道友:阮肇迷仙处，禅门接紫霞。不知寻鹤路，几里入桃花。晚树阴摇藓，春潭影弄砂。何当见招我，乞与片生涯。
还族弟卷:岂要私相许，君诗自入神。风骚何句出，瀑布一联新。□若长如此，名须远逐身。闲斋舒复卷，留滞忽经旬。
拟嵇康绝交寄湘中贯微:何处同嵇懒，吾徒道异诸。本无文字学，何有往来书。岳寺逍遥梦，侯门勉强居。相知在玄契，莫讶八行疏。
寄许州清古:北来儒士说，许下有吟僧。白日身长倚，清秋塔上层。言虽依景得，理要入无征。敢望多相示，孱微老不胜。
宿舒湖希上人房:入寺先来此，经窗半在湖。秋风新菡萏，暮雨老菰蒲。任听浮生速，能消默坐无。语来灯焰短，嘒唳发高梧。
戊辰岁江南感怀:忽忽动中私，人间何所之。老过离乱世，生在太平时。桃李春无主，杉松寺有期。曾吟子山赋，何啻旧凌迟。
秋夜听业上人弹琴:万物都寂寂，堪闻弹正声。人心尽如此，天下自和平。湘水泻秋碧，古风吹太清。往年庐岳奏，今夕更分明。
谢人惠丹药:别后闻餐饵，相逢讶道情。肌肤红色透，髭发黑光生。仙洞谁传与，松房自炼成。常蒙远分惠，亦觉骨毛轻。
寄孙辟呈郑谷郎中:衡岳去都忘，清吟恋省郎。淹留才半月，酬唱颇盈箱。雪长松柽格，茶添语话香。因论乐安子，年少老篇章。
寄清溪道友:山门摇落空，霜霰满杉松。明月行禅处，青苔绕石重。泉声喧万壑，钟韵遍千峰。终去焚香老，同师大士踪。
寺居:邻井双梧上，一蝉鸣隔墙。依稀旧林日，撩乱绕山堂。难嘿吟风口，终清饮露肠。老僧加护物，应任噪残阳。
贻王秀才:功到难搜处，知难始是诗。自能探虎子，何虑屈男儿。此道真清气，前贤早白髭。须教至公手，不惜付舟枝。
舟中江上望玉梁山怀李尊师:残照玉梁巅，峨峨远棹前。古来传胜异，人去学神仙。白鹿老碧壑，黄猿啼紫烟。谁心共无事，局上度流年。
贻庐岳陈沆秀才:为儒老双鬓，勤苦竟何如。四海方磨剑，空山自读书。石围泉眼碧，秋落洞门虚。莫虑搜贤僻，征君旧此居。
蟋蟀:声异蟪蛄声，听须是正听。无风来竹院，有月在莎庭。虽不妨调瑟，多堪伴诵经。谁人向秋夕，为尔欲忘形。
逢诗僧:禅玄无可并，诗妙有何评。五七字中苦，百千年后清。难求方至理，不朽始为名。珍重重相见，忘机话此情。
书匡山隐者壁:红霞青壁底，石室薜萝垂。应有迷仙者，曾逢采药时。桃花饶两颊，松叶浅长髭。直是来城市，何人识得伊。
怀东湖寺:铁柱东湖岸，寺高人亦闲。往年曾每日，来此看西山。竹径青苔合，茶轩白鸟还。而今在天末，欲去已衰颜。
湘中感怀:渔翁那会我，傲兀苇边行。乱世难逸迹，乘流拟濯缨。江花红细碎，沙鸟白分明。向夕题诗处，春风斑竹声。
九日逢虚中虚受:楚后萍台下，相逢九日时。干戈人事地，荒废菊花篱。我已多衰病，君犹尽黑髭。皇天安罪得，解语便吟诗。
荆州新秋病起杂题一十五首。病起见苔钱:病起见苔钱，规模遍地圆。儿童扫不破，子母自相连。润屋何曾有，缘墙谩可怜。虚教作铜臭，空使外人传。
荆州新秋病起杂题一十五首。病起见庭菊:病起见庭菊，几劳栽种工。可能经卧疾，相倚自成丛。翠萼低含露，金英尽亚风。那知予爱尔，不在酒杯中。
荆州新秋病起杂题一十五首。病起见庭莎:病起见庭莎，绿阶傍竹多。绕行犹未得，静听复如何。蟋蟀幽中响，蟪蛄深处歌。不缘田地窄，剩种任婆娑。
荆州新秋病起杂题一十五首。病起见苔色:病起见苔色，凝然阵未枯。浅深围柱础，诘曲绕廊庑。碧翠文相间，青黄势自铺。为钱虚玷染，毕竟不如无。
再逢昼公:竟陵西别后，遍地起刀兵。彼此无缘著，云山有处行。久吟难敌句，终忍不求名。年鬓俱如雪，相看眼且明。
行路难:下浸与高盘，不为行路难。是非真险恶，翻覆作峰峦。漆愧同时黑，朱惭巧处丹。令人畏相识，欲画白云看。
谢王拾遗见访兼寄篇什:竹里安禅处，生涯一印灰。经年乞食过，昨日谏臣来。愧把黄梅偈，曾酬白雪才。因令识鸟迹，重叠在苍苔。
题明公房:寺北闻湘浪，窗南见岳云。自然高日用，何要出人群。瓦滴残松雨，香炉匝印文。近年精易道，疑者晓纷纷。
闻西蟾从弟卜岩居岳西有寄:瀑布见高低，岩开岩壁西。碧云多旧作，红叶几新题。滴沥中疏磬，嵌空半倚梯。仍闻樵子径，□不到前溪。
扑满子:只爱满我腹，争如满害身。到头须扑破，却散与他人。
又寄彭泽昼公:闻君彭泽住，结构近陶公。种菊心相似，尝茶味不同。湖光秋枕上，岳翠夏窗中。八月东林去，吟香菡萏风。
因览支使孙中丞看可准大师诗序有寄:一千篇里选，三百首菁英。玉尺新量出，金刀旧剪成。锦江增古翠，仙掌减元精。自此为风格，留传诸后生。
新秋病中枕上闻蝉:枕上稍醒醒，忽闻蝉一声。此时知不死，昨日即前生。更欲临窗听，犹难策杖行。寻应同蜕壳，重饮露华清。
寄云盖山先禅师:曾寻湘水东，古翠积秋浓。长老禅栖处，半天云盖峰。闲床饶得石，杂树少于松。近有谁堪语，浏阳妙指踪。
吊杜工部坟:鹏翅蹋于斯，明君知不知。域中诗价大，荒外土坟卑。瘴雨无时滴，蛮风有穴吹。唯应李太白，魂魄往来疲。
新燕:栖托近佳人，应怜巧语新。风光华屋暖，弦管牡丹晨。远采江泥腻，双飞麦雨匀。差池自有便，敢触杏梁尘。
读贾岛集:遗篇三百首，首首是遗冤。知到千年外，更逢何者论。离秦空得罪，入蜀但听猿。还似称沙祖，唯馀赋鵩言。
怀终南僧:扰扰一京尘，何门是了因。万重千叠嶂，一去不来人。鸟道春残雪，萝龛昼定身。寥寥石窗外，天籁动衣巾。
书李秀才壁:干戈阻上日，南国寄贫居。旧里荒应尽，新年病未除。窗风连岛树，门径接邻蔬。我有闲来约，相看雪满株。
听泉:落石几万仞，冷声飘远空。高秋初雨后，半夜乱山中。只有照壁月，更无吹叶风。几曾庐岳听，到晓与僧同。
听李尊师弹琴:仙子弄瑶琴，仙山松月深。此声含太古，谁听到无心。洒石霜千片，喷崖泉万寻。何人传指法，携向海中岑。
寄武陵微上人:善卷台边寺，松筠绕祖堂。秋声度风雨，晓色遍沧浪。白石同谁坐，清吟过我狂。近闻为古律，雅道更重光。
寄松江陆龟蒙处士:万卷功何用，徒称处士休。闲欹太湖石，醉听洞庭秋。道在谁开口，诗成自点头。中间欲相访，寻便阻戈矛。
自题:禅外求诗妙，年来鬓已秋。未尝将一字，容易谒诸侯。挂攀山皆远，题名石尽幽。敢言梁太子，傍采碧云流。
孙支使来借诗集，因有谢:冥搜从少小，随分得淳元。闻说吟僧口，多传过蜀门。相寻江岛上，共看夏云根。坐落迟迟日，新题互把论。
早秋寄友生:雨多残暑歇，蝉急暮风清。谁有闲心去，江边看水行。河遥红蓼簇，野阔白烟平。试折秋莲叶，题诗寄竺卿。
谢西川可准上人远寄诗集:匡社经行外，沃洲禅宴馀。吾师还继此，后辈复何如。江上传风雅，静中时卷舒。堪随乐天集，共伴白芙蕖。
与聂尊师话道:伯阳遗妙旨，杳杳与冥冥。说即非难说，行还不易行。药中迷九转，心外觅长生。毕竟荒原上，一盘蒿陇平。
谢人寄南榴卓子:幸附全材长，良工劚器殊。千林文柏有，一尺锦榴无。品格宜仙果，精光称玉壶。怜君远相寄，多愧野蔬粗。
龙潭作:乍临毛发竖，双壁夹湍流。白日鸟影过，青苔龙气浮。蔽空云出石，应祷雨翻湫。四面耕桑者，先闻贺有秋。
题南岳般若寺:诸峰翠少中峰翠，五寺名高此寺名。石路险盘岚霭滑，僧窗高倚泬寥明。凌空殿阁由天设，遍地杉松是自生。更有上方难上处，紫苔红藓绕峥嵘。
寄庐岳僧:一闻飞锡别区中，深入西南瀑布峰。天际雪埋千片石，洞门冰折几株松。烟霞明媚栖心地，苔藓萦纡出世踪。莫问江边旧居寺，火烧兵劫断秋钟。
荆渚寄怀西蜀无染大师兄:大沩心付白崖前，宝月分辉照蜀天。圣主降情延北内，诸侯稽首问南禅。清秋不动骊龙海，红日无私罔象川。欲听吾宗旧山说，地边身老楚江边。
谢武陵徐巡官远寄五七字诗集:五字才将七字争，为君聊敢试悬衡。鼎湖菡萏摇金影，蓬岛鸾皇舞翠声。还是灵龟巢得稳，要须仙子驾方行。两边珍重遥相惠，何夕灯前尽此情。
重宿旧房与愚上人静话:曾此栖心过十冬，今来潇洒属生公。檀栾旧植青添翠，菡萏新栽白换红。北面城临灯影合，西邻壁近讲声通。不知门下趋筵士，何似当时石解空。
荆州贯休大师旧房:疏篁抽笋柳垂阴，旧是休公种境吟。入贡文儒来请益，出官卿相驻过寻。右军书画神传髓，康乐文章梦授心。销得青城千嶂下，白莲标塔帝恩深。
荆门勉怀寄道林寺诸友:荣枯得失理昭然，谁学离骚更问天。生下便知真梦幻，老来何必叹流年。清风不变诗应在，明月无踪道可传。珍重匡庐沃洲主，拂衣抛却好林泉。
谢人惠拄杖:邛州灵境产修篁，九节材应表九阳。造化已能分尺度，保持争合与寻常。幽林剪破清秋影，高手携来绿玉光。深谢鲁儒怜潦倒，欲教撑拄绕禅床。
寄湘幕王重书记:抛掷浟江旧钓矶，日参筹画废吟诗。可能有事关心后，得似无人识面时。官好近闻加茜服，药灵曾说换霜髭。高才直气平生志，除却徒知即不知。
中秋十四日夜对月上南平主人:今宵前夕皆堪玩，何必圆时始竭才。空说轮中有天子，不知何处是楼台。终忧明夜云遮却，且扫闲居坐看来。玉兔银蟾似多意，乍临棠树影裴回。
酬西蜀广济大师见寄:犹得吾师继颂声，百篇相爱寄南荆。卷开锦水霞光烂，吟入峨嵋雪气清。楚外已甘推绝唱，蜀中谁敢共悬衡。应怜无可同无本，终向风骚作弟兄。
早莺:何处经年閟好音，暖风催出啭乔林。羽毛新刷陶潜菊，喉舌初调叔夜琴。藏雨并栖红杏密，避人双入绿杨深。晓来枝上千般语，应共桃花说旧心。
酬尚颜上人:紫绶苍髭百岁侵，绿苔芳草绕阶深。不妨好鸟喧高卧，切忌闲人聒正吟。鲁鼎寂寥休辨口，劫灰销变莫宣心。还怜我有冥搜癖，时把新诗过竹寻。
题郑郎中谷仰山居:檐壁层层映水天，半乘冈垄半民田。王维爱甚难抛画，支遁怜多不惜钱。巨石尽含金玉气，乱峰深锁栋梁烟。秦争汉夺虚劳力，却是巢由得稳眠。
乱后经西山寺:松烧寺破是刀兵，谷变陵迁事可惊。云里乍逢新住主，石边重认旧题名。闲临菡萏荒池坐，乱踏鸳鸯破瓦行。欲伴高僧重结社，此身无计舍前程。
怀潇湘即事寄友人:浸野淫空澹荡和，十年邻住听渔歌。城临远棹浮烟泊，寺近闲人泛月过。岸引绿芜春雨细，汀连斑竹晚风多。可怜千古怀沙处，还有鱼龙弄白波。
寄益上人:长想寻君道路遥，乱山霜后火新烧。近闻移住邻衡岳，几度题诗上石桥。古木传声连峭壁，一灯悬影过中宵。风骚味薄谁相爱，欹枕常多梦鲍昭。
感时:忽忽枕前蝴蝶梦，悠悠觉后利名尘。无穷今日明朝事，有限生来死去人。终与狐狸为窟穴，谩师龟鹤养精神。可怜颜子能消息，虚室坐忘心最真。
湖上逸人:澹荡光中翡翠飞，田田初出柳丝丝。吟沿绿岛时逢鹤，醉泛清波或见龟。七泽钓师应识我，中原逐鹿不知谁。秋风水寺僧相近，一径芦花到竹篱。
谢人惠端溪砚:端人凿断碧溪浔，善价争教惜万金。砻琢已曾经敏手，研磨终见透坚心。安排得主难移动，含贮随时任浅深。保重更求装钿匣，闲将濡染寄知音。
和西蜀可准大师远寄之什:莫知何路去追攀，空想人间出世间。杜口已同居士室，传心休问祖师山。禅中不住方为定，说处无生始是闲。珍重希音远相寄，乱峰西望叠孱颜。
贺孙支使郎中迁居:别认公侯礼上才，筑金何啻旧燕台。地连东阁横头买，门对西园正面开。不隔红尘趋棨戟，只拖珠履赴尊罍。应逢明月清霜夜，闲领笙歌宴此来。
荆门寄题禅月大师影堂:泽国闻师泥日后，蜀王全礼葬馀灰。白莲塔向清泉锁，禅月堂临锦水开。西岳千篇传古律，南宗一句印灵台。不堪只履还西去，葱岭如今无使回。
春寄尚颜:含桃花谢杏花开，杜宇新啼燕子来。好事可能无分得，名山长似有人催。檐声未断前旬雨，电影还连后夜雷。心迹共师争几许，似人嫌处自迟回。
寄梁先辈:慈恩塔下曲江边，别后多应梦到仙。时去与谁论此事，乱来何处觅同年。陈琳笔砚甘前席，角里烟霞待共眠。爱惜麻衣好颜色，未教朱紫污天然。
中秋月:空碧无云露湿衣，群星光外涌清规。东楼莫碍渐高势，四海待看当午时。还许分明吟皓魄，肯教幽暗取丹枝。可怜半夜婵娟影，正对五侯残酒池。
寄韩蜕秀才:松门高不似侯门，藓径鞋踪触处分。远事即为无害鸟，多闲便是有情云。那忧宠辱来惊我，且寄风骚去敌君。知伴李膺琴酒外，绛纱闲卷共论文。
送韩蜕秀才赴举:槐花馆驿暮尘昏，此去分明吏部孙。才器合居科第首，风流幸是缙绅门。春和洛水清无浪，雪洗高峰碧断根。堪想都人齐指点，列仙相次上昆仑。
送人入蜀:何必闲吟蜀道难，知君心出嶮巇间。寻常秋泛江陵去，容易春浮锦水还。两面碧悬神女峡，几重青出丈人山。文君酒市逢初雪，满贳新沽洗旅颜。
对菊:蝶醉风狂半折时，冷烟清露压离披。欲倾琥珀杯浮尔，好把茱萸朵配伊。孔雀毛衣应者是，凤凰金翠更无之。何因栽向僧园里，门外重阳过不知。
渚宫西城池上居:城东移锡住城西，绿绕春波引杖藜。翡翠满身衣有异，鹭鸶通体格非低。风摇柳眼开烟小，暖逼兰芽出土齐。犹有幽深不相似，剡溪乘棹入耶溪。
看金陵图:六朝图画战争多，最是陈宫计数讹。若爱苍生似歌舞，隋皇自合耻干戈。
寄南岳泰禅师:江头默想坐禅峰，白石山前万丈空。山下猎人应不到，雪深花鹿在庵中。
片云:水底分明天上云，可怜形影似吾身。何妨舒作从龙势，一雨吹销万里尘。
寄清溪道者:万重千叠红霞嶂，夜烛朝香白石龛。常寄溪窗凭危槛，看经影落古龙潭。
谢人惠拄杖:何处云根采得来，黑龙狂欲作风雷。知师念我形骸老，教把经行拄绿苔。
送胎发笔寄仁公:内唯胎发外秋毫，绿玉新栽管束牢。老病手疼无那尔，却资年少写风骚。
偶作寄王秘书:七丝湘水秋深夜，五字河桥日暮时。借问秘书郎此意，静弹高咏有谁知。
谢人惠纸:烘焙几工成晓雪，轻明百幅叠春冰。何消才子题诗外，分与能书贝叶僧。
答文胜大师清柱书:才把文章干圣主，便承恩泽换禅衣。应嫌六祖传空衲，只向曹溪求息机。
辞主人绝句四首。放鹤:华亭来复去芝田，丹顶霜毛性可怜。纵与乘轩终误主，不如还放却辽天。
猛虎行:磨尔牙，错尔爪。狐莫威，兔莫狡，饥来吞噬取肠饱。横行不怕日月明，皇天产尔为生狞。前村半夜闻吼声，何人按剑灯荧荧。
城中怀山友:春城来往桃李碧，暖艳红香断消息。吾徒自有山中邻，白昼冥心坐岚壁。
读李贺歌集:赤水无精华，荆山亦枯槁。玄珠与虹玉，璨璨李贺抱。清晨醉起临春台，吴绫蜀锦胸襟开。狂多两手掀蓬莱，珊瑚掇尽空土堆。
夏云曲:红嵯峨，烁晚波，乖龙慵卧旱鬼多。烛烛万里压天堑，飏雷电光空闪闪。好雨不雨风不风，徒倚穹苍作岩险。男巫女觋更走魂，焚香祝天天不闻。天若闻，必能使尔为润泽，洗埃氛。而又变之成五色，捧日轮，将以表唐尧虞舜之明君。
寄南岳白莲道士能于长啸:猿猱休啼月皎皎，蟋蟀不吟山悄悄。大耳仙人满颔须，醉倚长松一声啸。
古剑歌:古人手中铸神物，百炼百淬始提出。今人不要强硎磨，莲锷星文未曾没。一弹一抚闻铮铮，老龙影夺秋灯明。何时得遇英雄主，用尔平治天下去。
巫山高:巫山高，巫女妖，雨为暮兮云为朝，楚王憔悴魂欲销。秋猿嗥嗥日将夕，红霞紫烟凝老壁。千岩万壑花皆坼，但恐芳菲无正色。不知今古行人行，几人经此无秋情。云深庙远不可觅，十二峰头插天碧。
刳肠龟:尔既能于灵，应久存其生。尔既能于瑞，胡得迷其死。刳肠徒自屠，曳尾复何累。可怜濮水流，一叶泛庄子。
赠岩居僧:石如麒麟岩作室，秋苔漫坛净于漆。袈裟盖头心在无，黄猿白猿啼日日。
轻薄行:玉鞭金镫骅骝蹄，横眉吐气如虹霓。五陵春暖芳草齐，笙歌到处花成泥。日沉月上且斗鸡，醉来莫问天高低。伯阳道德何唾咦，仲尼礼乐徒卑栖。
煌煌京洛行:圣君垂衣裳，荡荡若朝旭。大观无遗物，四夷来率服。清晨回北极，紫气盖黄屋。双阙耸双鳌，九门如川渎。梯山航海至，昼夜车相续。我恐红尘深，变为黄河曲。
吊汨罗:落日倚阑干，徘徊汨罗曲。冤魂如可吊，烟浪声似哭。我欲考鼋鼍之心，烹鱼龙之腹。尔既啖大夫之血，食大夫之肉。千载之后，犹斯暗伏。将谓唐尧之尊，还如荒悴之君。更有逐臣，于焉葬魂。得以纵其噬，恣其吞。
啄木:啄木啄啄，鸣林响壑。贪心既缘，利嘴斯凿。有朽百尺，微虫斯宅。以啄去害，啄更弥剧。层崖豫章，耸干苍苍。无纵尔啄，摧我栋梁。
蠹:蠹不自蠹，而蠹于木心。蠹极木心，以丰尔腹。偶或成之，胡为勖人。人而不真，繇尔乱神。蠹兮蠹兮，何全其生。无托尔形，霜松雪柽。
偶题:时事懒言多忌讳，野吟无主若纵横。君看三百篇章首，何处分明著姓名。
勉吟僧:千途万辙乱真源，白昼劳形夜断魂。忍著袈裟把名纸，学他低折五侯门。
默坐:灯引飞蛾拂焰迷，露淋栖鹤压枝低。冥心坐满蒲团稳，梦到天台过剡溪。
幽斋偶作:幽院才容个小庭，疏篁低短不堪情。春来犹赖邻僧树，时引流莺送好声。
对菊:无艳无妖别有香，栽多不为待重阳。莫嫌醒眼相看过，却是真心爱淡黄。
夏日寄清溪道者:老病不能求药饵，朝昏只是但焚烧。不知谁为收灰骨，垒石栽松傍寺桥。
观荷叶露珠:霏微晓露成珠颗，宛转田田未有风。任器方圆性终在，不妨翻覆落池中。
苦热怀玉泉寺寄仁上人:火云如烧接苍梧，原野烟连大泽枯。谩费葛衫葵扇力，争禁泉石润肌肤。
题旧拄杖:亲采匡庐瀑布西，层崖悬壁更安梯。携行三十年吟伴，未有诗人□□□。
酬欧阳秀才卷:三十篇多十九章，□声风力撼疏篁。不堪更有精搜处，谁见萧萧雨夜堂。
酬光上人:禅言难后到诗言，坐石心同立月魂。应记前秋会吟处，五更犹在老松根。
贻九华上人:一法传闻继老能，九华闲卧最高层。秋钟尽后残阳暝，门掩松边雨夜灯。
寄赓匡图兄弟:僧外闲吟乐最清，年登八十丧南荆。风骚作者为商确，道去碧云争几程。
寄华阴司空侍郎:剑佩已深扃，茅为岳面亭。诗犹少绮美，画肯爱丹青。换笔修僧史，焚香阅道经。相邀来未得，但想鹤仪形。
寄荆门郑准:传衣传钵理难论，绮靡销磨二雅尊。不许姓名留月观，终携瓶锡去云门。窗间挂烛通宵在，竹上题诗隔岁存。珍重荆门郑从事，十年同受景升恩。
松山岭:平生闲放久，野鹿许为群。居止邻西岳，轩窗度白云。斋心饭松子，话道接茅君。汉主恩情去，空山起夕氛。
哭悼朝贤:前昨回私第，旋闻寝疾终。四邻方响绝，二月牡丹空。冢已迁名境，碑仍待至公。只应遗爱理，长在楚南风。
赠南岳玄泰布衲:曹溪入室人，终老甚难群。四十馀年内，青山与白云。松和巢鹤看，果共野猿分。海外僧来说，名高自小闻。
桐花鸟:五色毛衣比凤雏，深花丛里只如无。美人买得偏怜惜，移向金钗重几铢。
赠岛云禅师:远庵枯叶满，群鹿亦相随。顶骨生新发，庭松长旧枝。禅高太白月，行出祖师碑。乱后潜来此，南人总不知。
圣果寺:路自中峰上，盘回出薜萝。到江吴地尽，隔岸越山多。古木丛青霭，遥天浸白波。下方城郭近，钟磬杂笙歌。
萤:熠熠与娟娟，池塘竹树边。乱飞如拽火，成聚却无烟。微雨洒不灭，轻风吹欲燃。昔时书案上，频把作囊悬。
题栖霞寺僧房:名山不取买山钱，任构花宫近碧巅。松桧老依云里寺，楼台深锁洞中天。风经绝嶂回疏雨，石倚危屏挂落泉。欲结茅庵共师住，肯饶多少薜萝烟。
山中作:席帘高卷枕高欹，门掩垂萝蘸碧溪。闲把史书眠一觉，起来山日过松西。
句:太平时节无人看，雪刃闲封满匣尘。，
题僧梦微房:东海日未出，九衢人已行。吾师无事坐，苔藓入门生。雨过闲花落，风来古木声。天台频说法，石壁欠题名。
投谒齐己:隔岸红尘忙似火，当轩青嶂冷如冰。烹茶童子休相问，报道门前是衲僧。
赋残雪:六出奇花已住开，郡城相次见楼台。时人莫把和泥看，一片飞从天上来。
句:镜湖中有月，处士后无人。荻笋抽高节，鲈鱼跃老鳞。
招隐:连峰数千里，修林带平津。云起远山翳，风至□荒榛。茅茨隐不见，鸡鸣知有人。蹑磴践其迹，处处见遗薪。乃知百代下，固有上皇民。
石桥琪树:山上天将近，人间路渐遥。谁当云里见，知欲渡仙桥。
律僧:滤水与龛灯，长长护有情。自从青草出，便不下阶行。北阙应无梦，南山旧有名。将何喻浮世，惟指浪沤轻。
路:南北东西去，茫茫万古尘。关河无尽处，风雪有行人。险极山通蜀，平多地入秦。营营名利者，来往岂辞频。
对御书后一绝:通神笔法得玄门，亲入长安谒至尊。莫怪出来多意气，草书曾悦圣明君。
题英禅师:将知德行异寻常，每见持经在道场。欲识用心精洁处，一瓶秋水一炉香。
柳:今古凭君一赠行，几回折尽复重生。五株斜傍渊明宅，千树低垂太尉营。临水带烟藏翡翠，倚风兼雨宿流莺。隋皇堤畔依依在，曾惹当时歌吹声。
宝琴:吾有一宝琴，价重双南金。刻作龙凤象，弹为山水音。星从徽里发，风来弦上吟。钟期不可遇，谁辨曲中心。
题马迹山:瀛洲西望沃洲山，山在平湖缥缈间。常说使君千里马，至今龙迹尚堪攀。。
赠贾松先辈:嵯峨山上石，岁岁色长新。若使尽成宝，谁为知己人。
月:南唐失名僧徐徐东海出，渐渐上天衢。此夜一轮满，清光何处无。
句:鲸目光烧半海红，鳌头浪蹙掀天白。
句:寺隔残潮去。采药过泉声。林塘秋半宿，风雨夜深来。
句:三千里外一条水，十二时中两度潮。
句:到处自凿井，不能饮常流。
句:木末上明星。
句:一万莲经三十春，半生不蹋院门尘。
句:犬熟护邻房。
山居:照水冰如鉴，扫雪玉为尘。何须问今古，便是上皇人。醉卧茅堂不闭关，觉来开眼见青山。松花落处宿猿在，麋鹿群群林际还。
言志献浙东廉访辞召:野性歌三乐，皇恩出九重。那烦紫宸命，远下白云峰。多愧书传鹤，深惭纸画龙。将何佐明主，甘老在岩松。
自咏二首:寂寂凝神太极初，无心应物等空虚。性修自性非求得，欲识真人只是渠。学道全真在此生，何须待死更求生。今生不了无生理，纵复生知那处生。
登北固山望海:此山镇京口，迥出沧海湄。跻览何所见，茫注潮汐驰。云生蓬莱岛，日出扶桑枝。万里混一色，焉能分两仪。愿言策烟驾，缥缈寻安期。挥手谢人境，吾将从此辞。
听尹炼师弹琴:至乐本太一，幽琴和乾坤。郑声久乱雅，此道稀能尊。吾见尹仙翁，伯牙今复存。众人乘其流，夫子达其源。在山峻峰峙，在水洪涛奔。都忘迩城阙，但觉清心魂。代乏识微者，幽音谁与论。
舟中夜行:榜人识江路，挂席从宵征。莫辨洲渚状，但闻风波惊。阴云正飘飖，落月无光晶。岂不畏艰险，所凭在忠诚。何时达遥夜，伫见初日明。
高士咏。广成子:广成卧云岫，缅邈逾千龄。轩辕来顺风，问道修神形。至言发玄理，告以从杳冥。三光入无穷，寂默返太宁。
高士咏。樊先生:巢父志何远，潜精人莫知。耻闻让王事，饮犊方见移。不欲散大朴，焉能为尧师。炼真自轻举，浮世何足遗。
高士咏。柏成子高:大禹受禅让，子高辞诸侯。退躬适外野，放浪夫何求。万乘造中亩，一言良见酬。俋俋耕不顾，斯情邈难俦。
高士咏。臧丈人:臧叟隐中壑，垂纶心浩然。文王感昔梦，授政道斯全。一遵无为术，三载淳化宣。功成遂不处，遁迹符冲玄。
高士咏。伯夷叔齐:夷齐互崇让，弃国从所钦。聿来及宗周，乃复非其心。世浊不可处，冰清首阳岑。采薇咏羲农，高义越古今。
高士咏。文始真人:文始通道源，含光隐关吏。遥欣紫气浮，果验真人至。玄诰已云锡，世荣何足累。高步三清境，超登九仙位。
高士咏。长沮桀溺:贤哉彼沮溺，避世全其真。孔父栖栖者，征途方问津。行藏既异迹，语默岂同伦。耦耕长林下，甘与鸟雀群。
高士咏。颜阖:世情矜宠誉，效节徼当时。颜阖遵无名，饭牛聊自怡。逃聘鄙束帛，凿坏欣茅茨。托聘嚣尘表，放浪世莫知。
高士咏。老莱夫妻:莱氏道已远，懿妻德弥清。一遁嚣烦趣，永契云壑情。禄位非所重，拂衣遂遐征。杳然从我愿，岂为物所撄。
高士咏。荷蓧晨门:荷莜隐耕艺，晨门潜抱关。道尊名可贱，理惬心弥闲。混迹是非域，纵怀天地间。同讥孔宣父，匿景杳不还。
高士咏。汉阴丈人:野哉汉阴叟，好古遂忘机。抱瓮诚亦勤，守朴全道微。子贡初不达，听言识其非。已为风波人，恍惘失所依。
高士咏。於陵夫妻:皎皎於陵子，己贤妻亦明。安兹道德重，顾彼浮华轻。琴书不为务，禄位不可荣。逃迹终灌园，谁能达世情。
高士咏。项橐:太项冥虚极，微远不可究。禀量合太初，返形寄童幼。孔父惭至理，颜生赖真授。泛然同万流，无迹世莫觏。
高士咏。太伯延陵:太伯全至让，远投蛮夷间。延陵嗣高风，去国不复还。尊荣比蝉翼，道义侔崇山。元规与峻节，历世无能攀。
高士咏。壶丘子:壶丘道为量，玄虚固难知。季咸曜浅术，御寇初深疑。至人忘祸福，感变靡定期。太冲杳无朕，元化谁能知。
高士咏。段干木:干木布衣者，守道杜衡门。德光义且富，肯易王侯尊。魏主钦其贤，轼庐情亦敦。秦兵遂不举，高卧为国藩。
高士咏。鲁仲连:仲连秉奇节，释难含道情。一言却秦围，片札降聊城。辞金义何远，让禄心益清。处世功已立，拂衣蹈沧溟。
高士咏。周丰:周丰贵隐耀，静默尊无名。鲁侯询政体，喻以治道精。莅人在忠悫，疑叛由会盟。一言达至义，千载良为程。
高士咏。师金:圣人贵素朴，礼义非玄同。师金告颜生，可谓达化宗。夫子饰刍狗，自然道斯穷。应物方矫行，俯仰靡不通。
高士咏。黔娄先生:黔娄蕴雅操，守约遗代华。淡然常有怡，与物固无瑕。哲妻配明德，既没辩正邪。辞禄乃余贵，表谥良可嘉。
高士咏。原宪:原生何淡漠，观妙自怡性。蓬户常晏如，弦歌乐天命。无财方是贫，有道固非病。木赐钦高风，退惭车马盛。
高士咏。商山四皓:万方厌秦德，战伐何纷纷。四皓同无为，丘中卧白云。自汉成帝业，一来翼储君。知几道可尚，隐括成元勋。
高士咏。司马季主:季主超常伦，沉迹寄卜筮。宋贾二大夫，停车试观艺。高谈哂朝列，洪辩不可际。终秉鸾凤心，翛然已遐逝。
高士咏。郑子真张仲蔚:子真岩石下，仲蔚蓬蒿居。礼聘终不屈，清贫长晏如。心情在耕艺，养寿资玄虚。至乐非外物，道冥欢有余。
高士咏。向子平:子平好真隐，清净玩老易。探玄乐无为，观象验损益。常抱方外心，且纡人间迹。一朝毕婚娶，五岳遂长适。
高士咏。韩康:伯休抱遐心，隐括自为美。卖药不二价，有名反深耻。安能受玄纁，秉愿终素履。逃遁从所尚，萧萧绝尘轨。
高士咏。台佟管宁:吾嘉台孝威，乐道隐岩穴。吾尚管幼安，栖真养高节。采药聊自给，观书任所悦。风尘不可混，真素比松雪。
高士咏。庞德公:庞公栖鹿门，绝迹远城市。超然风尘外，自得丘壑美。耕凿勤厥躬，耘锄课妻子。保兹永无患，轩冕何足纪。
高士咏。孙公和:孙登好淳古，卉服从穴居。弹琴合天和，读易见象初。终日无愠色，恬然在玄虚。贻言诫叔夜，超迹安所如。
缑山庙:朝吾自嵩山，驱驾遵洛汭。逶迟轘辕侧，仰望缑山际。王子谢时人，笙歌此宾帝。仙材夙所禀，宝位焉足系。为迫丹霄期，阙流苍生惠。高踪邈千载，遗庙今一诣。肃肃生风云，森森列松桂。大君弘至道，层构何壮丽。稽首环金坛，焚香陟瑶砌。伊余超浮俗，尘虑久已闭。况复清夙心，萧然叶真契。
胡无人行:剑头利如芒，恒持照眼光。铁骑追骁虏，金羁讨黠羌。高秋八九月，胡地早风霜。男儿不惜死，破胆与君尝。
题缙云岭永望馆:人惊此路险，我爱山前深。犹恐佳趣尽，欲行且沉吟。
题空明洞:窅然灵岫五云深，落翮标名振古今。芝朮迎风香馥馥，松柽蔽日影森森。从师只拟寻司马，访道终期谒奉林。欲问空明奇胜处，地藏方石恰如金。
题本竹观:楼阁层层冠此山，雕轩朱槛一跻攀。碑刊古篆龙蛇动，洞接诸天日月闲。帝子影堂香漠漠，真人丹涧水潺潺。扫空双竹今何在，只恐投波去不还。
题莫公台:奇绝巍台峙浊流，古来人号小瀛洲。路通霄汉云迷晚，洞隐鱼龙月浸秋。举首摘星河有浪，自天图画笔无钩。将军悟却希夷诀，赢得清名万古流。
题剑门:谁运乾坤陶冶功，铸为双剑倚苍穹。题诗曾驻三天驾，碍日长含八海风。
题龙鹄山:抽得闲身伴瘦筇，乱敲青碧唤蛟龙。道人扫径收松子，缺月初圆天柱峰。
宿洞庭:月到君山酒半醒，朗吟疑有水仙听。无人识我真闲事，赢得高秋看洞庭。
示守庚申众:不守庚申亦不疑，此心常与道相依。玉皇已自知行止，任汝三彭说是非。
参同契明镜图诀诗二首:造化潜施迹莫穷，簇成真诀指蒙童。三篇秘列八环内，万象门开一镜中。离女驾龙为木婿，坎男乘虎作金翁。同人好道宜精究，究得长生路便通。至道希夷妙且深，烧丹先认大还心。日爻阴耦生真汞，月卦阳奇产正金。女妊朱砂男孕雪，北藏荧惑丙含壬。两端指的铅金祖，莫向诸般取次寻。
得火龙真人剑法:昔年曾遇火龙君，一剑相传伴此身。天地山河从结沫，星辰日月任停轮。须知本性绵多劫，空向人间历万春。昨夜钟离传一语，六天宫殿欲成尘。
仙乐侑席:曾经天上三千劫，又在人间五百年。腰下剑锋横紫电，炉中丹焰起苍烟。才骑白鹿过苍海，复跨青牛入洞天。小技等闲聊戏尔，无人知我是真仙。
徽宗斋会:高谈阔论若无人，可惜明君不遇真。陛下问臣来日事，请看午未丙丁春。
潭州鹤会:这回相见不无缘，满院风光小洞天。一剑当空又飞去，洞庭惊起老龙眠。
题凤翔府天庆观:得道年来八百秋，不曾飞剑取人头。玉皇未有天符至，且货乌金混世流。
洞庭湖君山颂:午夜君山玩月回，西邻小圃碧莲开。天香风露苍华冷，云在青霄鹤未来。
秦州北山观留诗:石池清水是吾心，刚被桃花影倒沉。一到邽山宫阙内，销闲澄虑七弦琴。
题永康酒楼:鲸吸鳌吞数百杯，玉山谁起复谁颓。醒时两袂天风冷，一朵红云海上来。
赠江州太平观道士:落魄薛高士，年高无白髭。云中闲卧石，山里冷寻碑。夸我饮大酒，嫌人说小诗。不知甚么汉，一任辈流嗤。
宿州天庆观殿门留赠符离道士:秋景萧条叶乱飞，庭松影里坐移时。云迷鹤驾何方去，仙洞朝元失我期。
题黄鹤楼石照:黄鹤楼前吹笛时，白蘋红蓼满江湄。衷情欲诉谁能会，惟有清风明月知。
与潭州智度寺慧觉诗:达者推心兼济物，圣贤传法不离真。请师开说西来意，七祖如今未有人。
参黄龙机悟后呈偈:弃却瓢囊摵碎琴，如今不恋□中金。自从一见黄龙后，始觉从前错用心。
题僧房绝句:唐朝进士，今日神仙。足蹑紫雾，却返洞天。
赐齐州李希遇诗:少饮欺心酒，休贪不义财。福因慈善得，祸向巧奸来。
明胎息:密室静存神，阴阳重一斤。炼成离女液，咽尽坎男津。渐变逍遥体，超然自在身。更修功业满，旌鹤引朝真。
警世:二八佳人体似酥，腰间仗剑斩凡夫。虽然不见人头落，暗里教君骨髓枯。
题东都妓馆壁:一吸鸾笙裂太清，绿衣童子步虚声。玉楼唤醒千年梦，碧桃枝上金鸡鸣。
题诗紫极宫:宫门一闲入，临水凭栏立。无人知我来，朱顶鹤声急。
劝世:一毫之善，与人方便。一毫之恶，劝君莫作。衣食随缘，自然快乐。算是甚命，问什么卜。欺人是祸，饶人是福。天眼昭昭，报应甚速。谛听吾言，神钦鬼伏。
修身诀:人命急如线，上下来往速如箭。认得是元神，子后午前须至炼。随意出，随意入，天地三才人得一。既得一，勿遗失，失了永求无一物。堪叹荒郊冢墓中，自古灭亡不知屈。
直指大丹歌:三清宫殿隐昆巅，日月光浮起紫烟。池沼泓泓翻玉液，楼台叠叠运灵泉。青龙乘火铅为汞，白虎腾波汞作铅。欲得坎男求匹偶，须凭离女结因缘。黄婆设尽千般计，金鼎开成一朵莲。列女擎乌当左畔，将军戴兔镇西边。黑龟却伏红炉下，朱雀还栖华阁前。然后澄神窥见影，三周功就驾云輧。
渔父词一十八首。玄用:日月交加晓夜奔，昆仑顶上定乾坤。真镜里，实堪论，叆叆红霞晓寂门。
渔父词一十八首。神效:恍惚擒来得自然，偷他造化在其间。神鼎内，火烹煎，尽历阴阳结作丹。
渔父词一十八首。沐浴:卯酉门中作用时，赤龙时蘸玉清池。云薄薄，雨微微，看取妖容露雪肌。
渔父词一十八首。延寿:子午常餐日月精，玄关门户启还扃。长如此，过平生，且把阴阳子细烹。
渔父词一十八首。活得:位立三才属五行，阴阳合处便相生。龙飞踊，虎狌狞，吐个神珠各战争。
渔父词一十八首。灿烂:四象分明八卦周，乾坤男女论绸缪。交会处，更娇羞，转觉情深玉体柔。
渔父词一十八首。炼质:运本还元于此寻，周流金鼎虎龙吟。身不老，俗难侵，貌返童颜骨变金。
渔父词一十八首。神异:还返初成立变童，瑞莲开处色辉红。金鼎内，迥朦胧，换骨添筋处处通。
渔父词一十八首。知路:那个仙经述此方，参同大易显阴阳。须穷取，莫颠狂，会者名高道自昌。
渔父词一十八首。朝帝:九转功成数尽乾，开炉拨鼎见金丹。餐饵了，别尘寰，足蹑青云突上天。
渔父词一十八首。方契理:举世人生何所依，不求自己更求谁。绝嗜欲，断贪痴，莫把神明暗里欺。
渔父词一十八首。自无忧:学道初从此处修，断除贪爱别娇柔。长守静，处深幽，服气餐霞饱即休。
渔父词一十八首。疾瞥地:万劫千生得个人，须知先世种来因。速觉悟。出迷津，莫使轮回受苦辛。
百字碑:养气忘言守，降心为不为。动静知宗祖，无事更寻谁。真常须应物，应物要不迷。不迷性自住，性住气自回。气回丹自结，壶中配坎离。阴阳生返复，普化一声雷。白云朝顶上，甘露洒须弥。自饮长生酒，逍遥谁得知。坐听无弦曲，明通造化机。都来二十句，端的上天梯。
句:莫道神仙无学处，古今多少上升人。
四言诗:取金之精，合石之液。列为夫妇，结为魂魄。一体混沌，两精感激。河车覆载，鼎候无忒。洪炉烈火，烘焰翕赫。烟未及黔，焰不假碧。如畜扶桑，若藏霹雳。姹女气索，婴儿声寂。透出两仪，丽于四极。壁立几多，马驰一驿。宛其死矣，适然从革。恶黜善迁，情回性易。紫色内达，赤芒外射。熠若火生，乍疑血滴。号曰中环，退藏于密。雾散五内，川流百脉。骨变金植，颜驻玉泽。阳德乃敷，阴功□积。南宫度名，北斗落籍。
庵壁题诗:隐居三十载，石室南山巅。静夜玩明月，清朝饮碧泉。樵人歌垄上，谷鸟戏岩前。乐矣不知老，都忘甲子年。
见李白诗又吟:一池荷叶衣无尽，两亩黄精食有余。又被人来寻讨著，移庵不免更深居。
题壁:蜀路南行，燕师北至。本拟白日升天，且看黑龙饮渭。
对赵颍歌:人间几日变桑田，谁识神仙洞里天。短促共知有□异，且须欢醉在生前。
遗简诗:生我于虚，置我于无。至精为神，元气为躯。散阳为明，合阴为符。形为灰土，神为仙居。众垢将毕，万事永除。吾驾时马，日月为卫。洞耀九霄，上谒天帝。明明我众，及我门人。伪道养形，真道养神。懋哉懋哉，余无所陈。
题院诗:帖里大还丹，多年色不移。前宵盗吃却，今日碧空飞。惭愧深珍重，珍重邓天师。他年炼得药，留著与内芝。吾师知此术，速炼莫为迟。三清专相待，大罗的有期。
赠樊夫人诗:向为胡越犹怀想，况遇天仙隔锦屏。傥若玉京朝会去，愿随鸾鹤入青冥。
附：樊夫人答裴航:一饮琼浆百感生，玄霜捣尽见云英。蓝桥便是神仙窟，何必崎岖上玉清。
登杭州秦望山:太乙初分何处寻，空留历数变人心。九天日月移朝暮，万里山川换古今。风动水光吞远峤，雨添岚气没高林。秦皇谩作驱山计，沧海茫茫转更深。
又诗一首:昔日曾随魏伯阳，无端醉卧紫金床。东君谓我多情赖，罚向人间作酒狂。
谢令学道诗:何用梯媒向外求，长生只合内中修。莫言大道人难得，自是行心不到头。
别令诗:张辞张辞自不会，天下经书在腹内。身即腾腾处世间，心即逍遥出天外。
醉歌:琴弹碧玉调，药炼白朱砂。解酝顷刻酒，能开非时花。
寄杜光庭:试问朝中为宰相，何如林下作神仙。一壶美酒一炉药，饱听松风清昼眠。
上升歌:玉皇有诏登仙职，龙吐云兮凤著力。眼前蓦地见楼台，异草奇花不可识。我向大罗观世界，世界即如指掌大。当时不为上升忙，一时提向瀛洲卖。
答常学士:罢修儒业罢修真，养拙藏愚春复春。到老不疏林里鹿，平生难见日边人。洞桃深处千林锦，岩雪铺时万草新。深谢名贤远相访，求闻难博凤为邻。
察考取状答:插花饮酒何妨事，樵唱渔歌不碍时。
答高安宰:何须问我道成时，紫府清都自有期。手握药苗人不识，体含金骨俗争知。
寄袁州陈智周:名山相别后，别后会难期。金鼎销红日，丹田老紫芝。访君虽有路，怀我岂无诗。休羡繁华事，百年能几时。
句:云外星霜如走电，世间娱乐似抛砖。
望江南词咏鼓:江南鼓，梭肚两头栾。钉著不知侵骨髓，打来只是没心肝，空腹被人谩。
题茶陵县门:茶陵一道妇长街，两畔栽柳不栽槐。夜后不闻更漏鼓，只听锤芒织草鞋。
题酒楼壁:此生生在此生先，何事从玄不复玄。已在淮南鸡犬后，而今便到玉皇前。
自吟:曾见秦皇架石桥，海神忙迫涨惊潮。蓬莱隔海虽难到，直上三清却不遥。
踏歌:踏歌踏歌蓝采和，世界能几何。红颜三春树，流年一掷梭。古人混混去不返，今人纷纷来更多。朝骑鸾凤到碧落，暮见桑田生白波。长景明晖在空际，金银宫阙高嵯峨。
又吟:有形皆朽孰不知，休吟春景与秋时。争如且醉长安酒，荣华零悴总奚为。
授炙毂子歌二首:木津天魂，金液地魄。坎离运行宽无成，金木有数秦晋合。近效宜六旬，远期三载阔。魄微入魂牝牡结，阳呴阴滋神鬼灭。千歌万赞皆未决，古往今来抛日月。
李泌庭黑石诗:神真炼形年未足，化为我子功相续。丞相瘗之刻玄玉，仙路何长死何促。
戏吟:无事到扬州，相携上酒楼。药囊为赠别，千载更何求。
歌:蜀酒阁道人尾闾不禁沧溟竭，九转神丹都谩说。惟有班龙顶上珠，能补玉堂关下穴。
示边洞元:邂逅相逢萼岭边，对倾浮蚁共谈玄。拟将剑法亲传授，却为迷人未有缘。
贻白永年诗:清秋无所事，乘露出遥天。凭仗樵人语，相期白永年。
留诗:我有衣中珠，不嫌衣上尘。我有长生理，不厌有生身。江南神仙窟，吾当混其真。不嫌市井喧，来救世间人。苏子迹已往，颛蒙事可亲。莫言东海变，天地有长春。
送青城丈人酒:紫微孙处士深羡青城好洞天，白龙一觉已千年。铺云枕石长松下，朝退看书尽日眠。
题法云寺双桧:谢郎双桧绿于云，昏晓浓阴色未分。若并亳宫仙鹿迹，定知高峭不如君。
画地吟:太白山玄士学得丹青数万年，人间几度变桑田。桑田虽变丹青在，谁向丹青合得仙。
货丹吟:寻仙何必三山上，但使神存九窍清。炼得绵绵元气定，自然不食亦长生。
灵响词:此响非俗响，心知是灵仙。不曾离耳里，高下如秋蝉。入夜声则厉，在昼声则微。神灵斥众恶，与我作风威。妙响无住时，昼夜常轮回。那是偶然事，上界特使来。何以辨灵应，事须得梯媒。自从灵响降，如有真人来。存念长在心，展转无停音。可怜清爽夜，静听秋蝉吟。
度世古玄歌:始青之下月与日，两半同升合为一。大如弹丸甘如蜜，出彼玉堂入金室，子若得之慎勿失。
鬻丹砂醉吟:心田但使灵芝长，气海常教法水朝。功满自然留不住，更将何物驭丹霄。
玉女舞霓裳:舞势随风散复收，歌声似磬韵还幽。千回赴节填词处，娇眼如波入鬓流。
留别卢陲:得之一元，匪受自天。太老之真，无上之仙。光含影藏，形于自然。真安匪求，神之久留。淑美其真，体性刚柔。丹霄碧虚，上圣之俦。百岁之后，空余坟丘。
锦城春望:和风装点锦城春，细雨如丝压玉尘。漫把诗情访奇景，艳花浓酒属闲人。
答玄士:数载幽栏种牡丹，裹香包艳待神仙。神仙既有丹青术，携取何妨入洞天。
和卓英英锦城春望:蚕市初开处处春，九衢明艳起香尘。世间总有浮华事，争及仙山出世人。
附：太白山玄士画地吟:学得丹青数万年，人间几度变桑田。桑田虽变丹青在，谁向丹青合得仙。
附：张郁洛川沿步吟:浮生如梦能几何，浮生复更忧患多。无人与我长生术，洛川春日且长歌。
题玉壶赠元柳二子:来从一叶舟中来，去向百花桥上去。若到人间扣玉壶，鸳鸯自解分明语。
再赠:弄玉有夫皆得道，刘纲兼室尽登仙。君能仔细窥朝露，须逐云车拜洞天。
弄玉:采凤飞来到禁闱，便随王母驻瑶池。如今记得秦楼上，偷见萧郎恼妾时。
赠郭翰二首:河汉虽云阔，三秋尚有期。情人终已矣，良会更何时。朱阁临清溪，琼宫衔紫房。佳情期在此，只是断人肠。
临化绝句:玩水登山无足时，诸仙频下听吟诗。此心不恋居人世，唯见天边双鹤飞。
在紫霄夫人席上作:昔时训子西可上，汉使经过问妾缘。自到仙山不知老，凡间唤作几千年。
答孙玄照:鸳鸯相见不相随，笼里笼前整羽衣。但得他时人放去，水中长作一双飞。
临刑赋:圣主何曾识仲都，可嗟社稷在须臾。市东便是神仙窟，何必乘舟泛五湖。
月夜吟:夜月明皎皎，绿波空悠悠。
附：郑生诗:情无垠兮水汤汤，怀佳期兮属三湘。
冢上答太宗:我昔胜君昔，君今胜我今。荣华各异代，何用苦追寻。
献元载:城东城西旧居处，城里飞花乱如絮。海燕衔泥欲下来，屋里无人却飞去。
和崔侍御:千岁荒台隳路隅，一烦太守重椒涂。感君拂拭意何极，赠尔美妇与明珠。
赠张珽:昔为吟风啸月人，今为吟风啸月身。冢坏路边吟啸罢，安知今日又劳神。
献高骈:田我昔胜君昔，君今胜我今。人生一世事，何用苦相侵。
柱上诗:爷娘送我青枫根，不记青枫几回落。当时手刺衣上花，今日为灰不堪著。
赠马植:截竹为筒作笛吹，凤凰池上凤凰飞。劳君更向黔南去，即是陶钧万类时。
官坡馆联句:床头锦衾班复班，架上朱衣殷复殷。空庭朗月闲复闲，夜长路远山复山。
亡后见形诗:异国非所志，烦劳殊清闲。惊涛千万里，无乃见钟山。
赠妻诗:峄阳桐半死，延津剑一沈。如何宿昔内，空负百年心。
湖城厅吟:黄帝上天时，鼎湖元在兹。七十二玉女，化作黄金芝。
谢王轩:妾自吴宫还越国，素衣千载无人识。当时心比金石坚，今日为君坚不得。
附：王轩题西施石诗:岭上千峰秀，江边细草春。今逢浣纱石，不见浣纱人。
附：轩诗:佳人去千载，溪山久寂寞。野水浮白烟，岩花自开落。猿鸟旧清音，风月闲楼阁。无语立斜阳，幽情入天幕。
西施诗:云霞出没群峰外，鸥鸟浮沈一水间。一自越兵齐振地，梦魂不到虎丘山。
驿楼诵诗:红树醉秋色，碧溪弹夜弦。佳期不可再，风雨杳如年。
谢李若冲:符吏匆匆叩夜扃，便随金简出幽冥。蒙师荐拔恩非浅，领得生神九过经。
题明月堂二首:蝉鬓惊秋华发新，可怜红隙尽埃尘。西山一梦何年觉，明月堂前不见人。玉钩风急响丁东，回首西山似梦中。明月堂前人不到，庭前一夜老秋风。
示宋善威:月落三株树，日映九重天。良夜欢宴罢，暂别庚申年。
句:柏堂新成乐未央，回来回去绕裴郎。
句:芫花半落，松风晚清。
长须国驸马咏妻:长须国驸马花无叶不妍，女无须亦丑。丈人试遣惣无，未必不如惣有。
述怀:昔为仙子今为虎，流落阴崖足风雨。更将斑毳被余身，千载空山万般苦。
题壁:下玄八千亿甲子，丹飞先生严含质。谪下中天被斑革，六千甲子。血食涧饮厕猿狖，下浊界。景云元纪升太一。
无题:偶因狂疾成殊类，灾患相仍不可逃。今日爪牙谁敢敌，当时声迹共相高。我为异物蓬茅下，君已乘轺气势豪。此夕溪山对明月，不成长啸但成嗥。
太白山魔诳道士诗:三秋稽颡叩真灵，龙虎交时金液成。绛雪既凝身可度，蓬壶顶上彩云生。
金缶魅诗:色分蓝叶青，声比磬中鸣。七月初七夜，吾当示汝形。
东阳夜怪诗:为惭食肉主恩深，日晏蟠蜿卧锦衾。且学志人知白黑，那将好爵动吾心。
黑驹别卢传素诗:既食丈人粟，又饱丈人刍。今日相偿了，永离三恶途。
吕氏宅妖誓师词:天马斜飞度三止，上将横行击四方。辎车直入无回翔，六甲次第不乖行。
东柯院妖谑杜令:虽共蒿兰伍，南朝有宗祖。莫打绿袍人，空中且歌舞。堪怜木边土，非儿不似女。瘦马上高山，登临何自苦。
嵩山小儿吟:我本长生深山内，更何入他不二门。争如访取旧时伴，休更朝夕劳神魂。
鱼腹丹书:九登龙门山，三饮太湖水。毕竟不成龙，命负张胡子。
鱼身字:三度过海，两度上汉。行至勒漠，命属柏君。
青衣春条诗:幽室锁妖艳，无人兰蕙芳。春风三十载，不尽罗衣香。
妙香词:劝君酒莫辞，花落抛旧枝。只有北邙山下月，清光到死也相随。
褰帐:揉蓝绿色曲尘开，静见三星入坐来。桂影已圆攀折后，子孙长作栋梁材。
击盘歌送欧阳训酒:飞燕身轻未是轻，枉将弱质在岩扃。今来不得同鸳枕，相伴神魂入杳冥。
白衣女子木叶上诗:桃花洞口开，香蕊落莓苔。佳景虽堪玩，萧郎殊未来。
席上歌:洞府深沈春日长，山花无主自芬芳。凭阑寂寂看明月，欲种桃花待阮郎。
梦丹书:厥不云乎，惟其惟时。上天所保，福禄不亏。
梦黄衣童子歌:中五之德方峨峨，胡胡呼呼何奈何。
梦扬州乐妓和诗:花作婵娟玉作妆，风流争似旧徐娘。夜深曲曲湾湾月，万里随君一寸肠。
梦中美人歌:长安少女踏春阳，何处春阳不断肠。舞袖弓弯浑忘却，罗衣空换九秋霜。
梦中诗:耸辔排金阙，乘轩上汉槎。浮名何足恋，高举入烟霞。
梦崔嘏妻诗:莫以真留妾，从他理管弦。容华难久驻，知得几多年。
梦康仙示诗:卖药因循未得还，却因耽酒到人间。有心只恋琵琶坂，无意更登山上山。
别兄弟:谋身非不早，其奈命来迟。旧友皆霄汉，此身犹路岐。北风微雪后，晚景有云时。惆怅清江上，区区趁试期。
梦中句:紫髯之伴有丹砂。
梦中语:辞春不及秋，昆脚与皆头。
梦中诗:昔作树头花，今为冢中骨。
梦中语:田头有鹿迹，由尾著日炙。
戏题画:唤出眼，何用苦深藏。缩却鼻，何畏不闻香。
嘲萧瑀射:急风吹缓箭，弱手驭强弓。欲高翻复下，应西还更东。十回俱著地，两手并擎空。借问谁为此，乃应是宋公。
又嘲屏墙:高下八九尺，东西六七步。突兀当厅坐，几许遮贤路。
嘲崔左丞:崔子曲如钩，随例得封侯。髆上全无项，胸前别有头。
嘲高士廉木履:刺鼻何曾嚏，蹋面不知嗔。高生两个齿，自谓得胜人。
书化度藏院壁:将肉遣狼守，置骨向狗头。自非阿罗汉，焉能免得偷。
嘲许子儒:不能专习礼，虚心强觅阶。一年辞爵弁，半岁履麻鞋。瓦恶频蒙扌虢，墙虚屡被叉。映树便侧睡，过匮即放乖。岁暮良工毕，言是越朋侪。今日纶言降，方知愚计喎。
又嘲:裹头极草草，掠鬓不菶菶。未见桃花面皮，漫作杏子眼孔。
咏静乐县主:马带桃花锦，裙衔绿草罗。定知帏帽底，仪容似大哥。
嘲格辅元:有耻宿龙门，精彩先瞰浑。眼瘦呈近店，睡响彻遥林。埒囊将旧识，制被异新婚。谁言骢马使，翻作蛰熊蹲。
始平谐诗:平明发始平，薄暮至何城。库塔朝云上，晃池夜月明。略彴桥头逢长史，棂星门外揖司兵，一群县尉驴骡骤，数个参军鹅鸭行。
嘲父:陆余庆，笔头无力觜头硬。一朝受辞讼，十日判不竟。
回波词:回波尔时廷玉，打獠取钱未足。阿姑婆见作天子，傍人不得枨触。
回波词:中宗朝优人回波尔时栲栳，怕妇也是大好。外边只有裴谈，内里无过李老。
咏痴:榆儿复榆妇，造屋兼造车。十七八九夜，还书复借书。
初到沧州呈州官:遥看沧海城，杨柳郁青青。中央一群汉，聚坐打杯觥。
皇太子夏日赐宴诗:严霜白浩浩，明月赤团团。
咏王主敬:有意嫌兵部，专心望考功。谁知脚踜蹬，却落省墙东。
嘲邵景、萧嵩:一双胡子著绯袍，一个须多一鼻高。相对厅前捺且立，自惭身品世间毛。
嘲韦铿:飘风忽起团团旋，倒地还如著脚饣追。莫怪殿上空行事，却为元非五品才。
咏毁天枢:天门街上倒天枢，火急先须卸火珠。计合一条麻线挽，何劳两县索人夫。
嘲刘文树:可怜好个刘文树，髭须共颏颐别住。文树面孔不似猢狲，猢狲面孔强似文树。
尚书省门吟:落去他，两两三三戴帽子。日暮祖侯吟一声，长安竹柏皆枯死。
上马当山神:青骢一匹昆仑牵，奏上大王不取钱。直为猛风波滚骤，莫怪昌龄不下船。
和知章诗:钅及镂银盘盛炒虾，镜湖莼菜乱如麻。汉儿女嫁吴儿妇，吴儿尽是汉儿爷。
樱桃子诗:樱桃子，半赤半已黄。一半与怀王，一半与周至。
讥元载诗:上元官吏务剥削，江淮之人皆白著。
嘲赵谦光:员外由来美，郎中望亦优。宁知粉署里，翻作土山头。
上浙东孟尚书:有个将军不得名，唯教健卒喝书生。尚书近日清如镜，天子官街不许行。
嘲柳州柳子厚:柳州柳刺史，种柳柳江边。柳管依然在，千秋柳拂天。
戏简朱坛诗:昔人有玉碗，击之千里鸣。今日睹斯文，碗有当时声。
戏颜郎官骑猎诗:忽闻射猎出军城，人著戎衣马带缨。倒把角弓呈一箭，满山狐兔当头行。
嘲张祜:白在东都元已薨，兰台凤阁少人登。冬瓜堰下逢张祜，牛屎堆边说我能。
嘲妓:虽得苏方木，犹贪玳瑁皮。怀胎十个月，生下昆仑儿。布袍披袄火烧毡，纸补箜篌麻接弦。更著一双皮屐子，纥梯纥榻出门前。
嘲李玚题名:渭水秦山照眼明，希仁何事寡诗情。只因学得虞姬婿，书字才能记姓名。
及第后寄李绅:及第全胜十政官，金鞍镀了出长安。马头渐入扬州郭，为报时人洗眼看。
答章孝标:假金只用真金镀，若是真金不镀金。十载长安得一第，何须空腹用高心。
戏柳棠:文章漫道能吞凤，杯酒何曾解吃鱼。今日梓州张社会，应须遭这老尚书。
答杨尚书:未向燕台逢厚礼，幸因社会接余欢。一鱼吃了终无愧，鲲化为鹏也不难。
又忤杨尚书诗:莫言名位未相俦，风月何曾阻献酬。前辈不须轻后辈，靖安今日在衡州。
嘲郭凝素:三春桃李本无言，苦被残阳鸟雀喧。借问东邻效西子，何如郭素拟王轩。
纪中表试案:新糊案子，其白如银。入试出试，千春万春。
醉题广州使院:数年百姓受饥荒，太守贪残似虎狼。今日海隅鱼米贱，大须惭愧石榴黄。
题沧浪峡榜:分峡东西路正长，行人名利火然汤。路傍著板沧浪峡，真是将闲搅撩忙。
戏妻族语不正:呼十却为石，唤针将作真。忽然云雨至，总道是天因。
嘲郑傪妓:相公经文复经武，常侍好今兼好古。昔人曾闻阿武婆，今日亲见阿婆舞。
题中书壁:侧坡蛆蜫蜦，蚁子竞来拖。一朝白雨中，无钝无喽罗。
戏答成汭:南海黄茅瘴，不死成和尚。
醉中谑浙江廉使:山夫留意向丹梯，连帅邀来出药畦。常见浙东夸镜水，镜湖元在浙江西。
戏题盱眙邵明府壁:岂肯闲寻竹径行，却嫌丝管好蛙声。自从煮鹤烧琴后，背却青山卧月明。
题大梁临汴驿:近日侯门不重才，莫将文艺拟为媒。相逢若要如胶漆，不是红妆即拨灰。
题仙娥驿:商山食店大悠悠，陈鹖饣追锣古飠念头。更有台中牛肉炙，尚盘数脔紫光球。
桂州筵上赠胡予女:自道风流不可攀，却堪蹙额更颓颜。眼睛深却湘江水，鼻孔高于华岳山。舞态固难居掌上，歌声应不绕梁间。孟阳死后欲千载，犹在佳人觅往还。
嘲僧惟恭:灵岿作尽业，惟恭继其迹。地狱千万重，莫厌排头入。
题酒户修孔庙状:槐影参差覆杏坛，儒门子弟尽高官。却教酒户重修庙，觅我惭惶也不难。
孔庙口号:破落三间屋，萧条一旅人。不知负何事，生死厄于陈。
自嘲绝句:取水郎中何日了，破柴员外几时休。早知蜀地区娵与，悔不长安大比丘。
咏王给事:厥父元非道郡奴，允光何事太侏儒。可中与个皮裈著，擎得天王左脚无。
咏金刚:扬眉斗目恶精神，捏合将来恰似真。刚被时流借拳势，不知身自是泥人。
咏伛背子:出得门来背拄天，同行难可与差肩。若教倚向闲窗下，恰似箜篌不著弦。
五门街望有题:我皇开国十余年，一辈超升炙手欢。闲向五门楼下望，衙官骑马使衙官。
谢郎中惠茶:三斤绿茗赐贻恭，一种颁沾事不同。想料肠怀无答处，披毛戴角谢郎中。
咏虾蟆:坐卧兼行总一般，向人努眼太无端。欲知自己形骸小，试就蹄涔照影看。
咏刺猬:行似针毡动，卧若栗球圆。莫欺如此大，谁敢便行拳。
谒贵公子，不礼，书格子屏风:道格何曾格，言糊又不糊。浑身总是眼，还解识人无。
咏月:当途当途见，芜湖芜湖见。八月十五夜，一似没柄扇。
咏狗蚤:与虱都来不较多，扌暴挑筋斗太喽罗。忽然管著一篮子，有甚心情那你何。
咏罂粟子:倒排双陆子，希插碧牙筹。既似牺牛乳，又如铃马兜。鼓捶并瀑箭，直是有来由。
咏蟹:蝉眼龟形脚似蛛，未曾正面向人趋。如今饤在盘筵上，得似江湖乱走无。
被按自悔诗:早知太守如狼虎，猎取膏粱以啖之。
答日休皮字诗:八片尖裁浪作球，火中燖了水中揉。一包闲气如长在，惹踢招拳卒未休。
谑池亳二州宾佐兼寄宣武军掌书记李昼:杜叟学仙轻蕙质，韦公事佛畏青娥。乐营却是闲人管，两地风情日渐多。
戏酬张鲁封:秋浦亚卿颜叔子，谯都中宪老桑门。如今柳巷通车马，唯恐他时立棘垣。
即事:白日苍蝇满饭盘，夜间蚊子又成团。每到更深人静后，定来头上咬杨鸾。
嘲周颛:龙津掉尾十年劳，声价当时斗月高。惟有红妆回舞手，似持霜刀向猿猱。
答或人:宁可且将朱唇饮酒，谁能逐你黑齿常之。
嘲崔嘏:二十九人及第，五十七眼看花。
岭南诗句:郭里多榕树，街中足使君。
谐诗逸句:雾是山巾子，船为水靸鞋。棹摇船掠鬓，风动水槌胸。苦竹笋抽青橛子，石榴树挂小瓶儿。
题洞庭湖:可怜洞庭湖，恰到三冬无髭须。
戏令狐相:自从元老登庸后，天下诸胡悉带铃。
嘲廪丘令丞:令丞俱动手，县尉止回身。
题汉祖庙:项羽英雄犹不惧，可怜容得辟阳侯。
自赋催妆诗:彭祖尚闻年八百，陈郎犹是小孩儿。
戏为举子对句:晓来犬吠张三妇，日暮猿啼吕四妻。
答弟妇歇后语:惭无窦建，愧作梁山。
广州三樵歌:奉敕追三樵，随侯傍道走。回头语李郎，唤取尔朱九。
三御史咏:韦子凝而密，任生直且狂。可怜元福庆，也学坐凝床。
台中里行咏:柱下虽为史，台中未是官。何时闻必也，早晚见任端。
讥裴休:赵氏儿皆尼氏女，师翁儿即晋公儿。却教术士难推算，胎月分张与阿谁。
改魏扶诗:叶落满庭阴，朱门试院深。昔年辛苦地，今日负前心。
嘲崔垂休:慈恩塔下亲泥壁，滑腻光华玉不如。何事博陵崔四十，金陵腿上逞欧书。
嘲主司崔澹:主司何事厌吾王，解把黄巢比武王。
朝士戏任毂:云林应讶鹤书迟，自入京来探事宜。从此见山须合眼，被山相赚已多时。
洛阳人嘲跋异:赫赫洛下，唯说异画。张氏出头，跋异无价。
又嘲:李生来，跋君怕。不意今日却增价，不画罗汉画驼马。
蜀选人嘲韩昭:嘉眉邛蜀，侍郎骨肉。导江青城，侍郎情亲。果阆二州，侍郎自留。巴蓬集壁，侍郎不识。
嘲伛偻人:拄杖欲似乃，播笏还似及。逆风荡雨行，面干顶额湿。著衣床上坐，肚缓脊皮急。城门尔许高，故自匍匐入。
改唱:张公吃酒李公颠，盛六生儿郑九怜。舍下雄鸡失一足，街头小福拉三拳。
街中又唱:莫将庞大作荍团，庞大皮中的不干。不怕凤凰当额打，更将鸡脚用筋缠。
村人学解嘲人语:绵绢，割两耳，只有面。
嘲刘师老:大府朝天升穆老，尚书倒地落刘郎。
嘲郑薰:主司头脑太冬烘，错认颜标作鲁公。
嘲蒋蟠金丹:张鹄只消千驮绢，蒋蟠惟用一丸丹。
注苗张二进士题名:一双前进士，两个阿孩儿。
袁州人谑彭伉:湛贲及第，彭伉落驴。
洛中人语:昔娄师德园，今袁德师楼。
嘲毛炳、彭会:彭生作赋茶三片，毛氏传诗酒半升。
右威卫嘲语:门缘御史塞，厅被校书侵。
南唐伶人献先主词:惟愿普天多瑞庆，柳条结絮鹅双生。
闽伶官戏主延政语:只闻有泗州和尚，不见有五县天子。
言志:腰缠十万贯，骑鹤上扬州。
题洛阳县壁:猾吏畏服，县妖破胆。好录政声，闻于御览。
题书卷后语:倩俸写来手自校，汝曹读之知圣道，坠之鬻之为不孝。
题李阳冰玉箸篆词:斯去千年，冰生唐时。冰复去矣，后来者谁？后千年有人，谁能待之。后千年无人，篆止于斯。呜呼主人，为吾宝之。
断僧通状:上岁童子，二十受戒。君王不朝，父母不拜。口称贫道，有钱放债。量决十下，牒出东界。
判僧云晏五人聚赌喧诤语:正法何曾执贝，空门不积余财。白日既能赌博，通宵必醉尊罍。强说天堂难到，又言地狱长开。并付江神收管，波中便是泉台。
判道士黄山隐:道士黄山隐，轻人复重财。太山将比甑，东海只容杯。绿绶藏云帔，乌巾换鹿胎。黄泉六个鬼，今夜待君来。
批州符:秧开五叶，蚕长三眠。人皆忙迫，划甚闲船。
判部民诉主簿牒:汝虽打草，吾已惊蛇。
戏为冥吏判:焦湖百里，一任作獭。
自状:有张翱兮，寓止淮阴。来绮席兮，放恣胸襟。
刺左右膊诗:野鸭滩头宿，朝朝被鹘梢。忽惊飞入水，留命到今朝。
廉州人歌:廉州颜有道，性行同庄老。爱民如赤子，不杀非时草。
沧州百姓歌:新河得通舟楫利，直达沧海鱼盐至。昔日徒行今骋驷，美哉薛公德滂被。
薛将军歌:将军三箭定天山，战士长歌入汉关。
郢州人歌:父母育我田使君，精神为人上天闻。田中致雨山出云，但愿常在不患贫。
雒县舆人诵:我有圣帝抚令君，遭暴昏椽惸寡纷。民户流散日月曛，君去来兮惠我仁，百姓苏矣见阳春。
桑条歌:桑条韦也，女时韦也乐。
景龙中嘲宰相歌:礼贤不解开东阁，燮理惟能闭北门。
选人歌:今年选数恰相当，都由座主无文章。案后一腔冻猪肉，所以名为姜侍郎。
鲁城民歌:鲁地抑种稻，一概被水沫。年年索蟹夫，百姓不可活。
得体歌:得体纥那也，纥囊得体那。潭里船车闹，扬州铜器多。三郎当殿坐，听唱得体歌。
得宝歌:得宝耶，弘农耶？弘农耶，得宝耶？
崔成甫翻得宝歌:得宝弘农野，弘农得宝那。潭里船车闹，扬州铜器多。三郎当殿坐，听唱得宝歌。
袁仁敬歌:天不恤冤人兮，何夺我慈亲兮。有理无申兮，痛哉安诉陈兮。
京兆二尹歌:前尹赫赫，具瞻允若。后尹熙熙，具瞻允斯。
舒州人歌:邻邑谷不登，我土丰粢盛。禾稼美如云，实系我使君。
建昌民歌:我有父，何易于。昔无储，今有余。
高苑令歌:高苑之树枯已荣，淄川之水浑已澄，邹邑之民仆已行。
挽歌:红轮决定沈西去，未委魂灵往那方。
符凤引谶:黑衣神孙披天裳。
安禄山古谶:两角女子绿衣裳，端坐太行邀君王，一止之月必消亡。
普满题潞州佛舍:此水连泾水，双珠血满川。青牛将赤虎，还号太平年。
南省北街人吟:放榜只应三月暮，登科又校一年迟。
卢求榜谶:裴头黄尾，三求六李。
清僧示赵宗儒:梨花发后杏花初，甸邑南来庆有余。
又示段文昌:去日既逢梅蕊绽，来时应见杏花开。
洛城五凤楼中歌:天津桥畔火光起，魏王堤上看洪水。
延和阁诗:延和高阁上干云，小语犹疑太乙闻。烧尽降真无一事，开门迎得毕将军。
唐旧谶:兔子上金床。
越中狂生题旗亭:日日草重生，悠悠傍素城。诸侯逐兔白，夏满镜湖平。
清泰三年歌:丙申年，数在五楼前。但看八九月，胡虏乱中原。
黄万祜题蜀宫壁:莫交牵动青猪足，动即炎炎不可扑。鸷兽不欲两头黄，黄即其年天下哭。
孟蜀丐者语:不得登，登便倒。
孟蜀桃符诗:新年纳余庆，嘉节号长春。
上蓝和尚晋汉二代谶:石榴花发石榴开。
又遗钟传偈:但看来年二三月，柳条堪作打钟槌。
又报王审知十字谶:不怕羊入屋，只怕钱入腹。
钱处士李氏谶:仿佛之间一倍杨。
福州记:潮水来，岩头没。潮水去，矢口出。
黄涅槃谶:先打南，后打北，留取清源作佛国。
陈智广谶:骑马来，骑马去。
又谶:功下田，力交连。井底坐，二十年。
僧缄示王处厚:周士同成，二王殊名。王居一焉，百日为程。
昌明里中谶:欲知修续者，脚下是生毛。
宋善威诗:月落三株树，日映九重天。良夜欢宴罢，暂别庚申年。
田承嗣诳李宝臣伪谶:二帝同功势万全，将田作伴入幽燕。
皮日休造黄巢谶:欲知圣人姓，由八二十一。欲知圣人名，果头三屈律。
附：上元初嵩山石记:木子当天下，止戈龙。李代代不移宗，中鼎显真容，基千万岁。
上阳铜器篆:长宜子孙。
永安渠石铭:百年为市后为池。
漳泉分地神篆:漳泉两州，分地太平。永安龙溪，山高气清。千年不惑，万古作程。
长安空宅铭篆:夏天子紫金三十斤，赐有德者。
莆田石记:石敢当，镇百鬼，压灾殃。官吏福，百姓康。风教盛，礼乐昌。
符离树穴中石篆:旁有水，上有道，八百年中逢栲栳。
淮西池濠石铭:井底一竿竹，竹色深绿绿。鸡未肥，酒未熟，障车儿郎且须缩。
罗池石刻:龙城柳，神所守。驱厉鬼，山左首。福土氓，制九丑。
道者遗记:武之在卯，尧王八季。我弃其寝，我去其扆。深深然，高高然。人不吾知，又不吾谓。由今之后，二百余祀。焰焰其光，和和其始。东方有兔，小首元尾。经过吾道，来至吾里。饮吾泉以醉，登吾榻而寐。刻乎其壁，奥乎其义。人谁以辨，其东平子。
王璠石铭:山有石，石有玉。玉有瑕，即休也。
玄元观栋桁记:山水谁无言，元年有福重修。
青羊宫砖记:太平平中元灾。
铜雀台玉板篆:上土巴灰除虚除，伊尹东北八九余。秦赵多应分五玉，丝竹木子世世居。但看六六百中外，世主难留如国如。
王霸仙坛砖刻:树枯不用伐，坛坏不须结。未满一千岁，自有系孙列。后来是三皇，潮水荡祸殃。岩逢二乍间，未免有消亡。子孙依吾道，代代封闽疆。
刘龑石谶:人人有一，山山值牛。兔丝吞骨，盖海承刘。
南汉罗浮古剑篆文:丁与水同宫，王将耳口同。尹来居口上，山岫获重重。
司马承祯含象鉴文:天地含象，日月贞明。写规万物，洞鉴百灵。龟自卜，镜自照。吉可募，光不曜。青盖作镜大吉昌，巧工刊之成文章。左龙右虎辟不祥，朱鸟玄武顺于旁，子孙富贵居中央。
景震剑文:撝雷电，运玄星。摧凶恶，亨利贞。乾降精，坤应灵。日月象，岳渎形。
高丽镜文:三水中，四维下，上帝降子于辰马。先操鸡，后搏鸭。己年中，二龙见。一则藏身青木中，一则见形黑金东。
京西市放生池墓铭:龟言市，蓍言水。
古墓卜地词:尔后一千岁，此地化为泉。赖逢邬侍御，移我向高原。
卫先生墓铭:姜师度，更移向南三五步。
隐者瘗男铭:神真炼形年未足，化为我子功相续。丞相瘗之刻玄玉，仙路何长死何促。
乌氏葬碑:牛领冈头，红箫笼下。葬用两日，手板相亚。
岩腹棺铭:欲堕不堕逢王果，五百年中重收我。
古棺石铭:欲陷不陷被藤缚，欲落不落被沙阁，五百年后遇熊博。
沈彬圹篆:佳城今已开，虽开不葬埋。漆灯犹示灭，留待沈彬来。
王承检掘得墓铭:车道之北，邽山之阳。深深葬玉，郁郁埋香。刻斯贞石，焕乎遗芳。地变陵谷，嶮列城隍。乾德丙年，坏者合郎。
马希振葬地碣:乱石之壤，绝世之冈。谷变庚戌，马氏无王。
二贺诗:学行可师贺德基，文质彬彬贺德仁。
四王语:宁向儋崖振白，不事江滕蒋虢。
时人为屈突语:宁食三斗艾，不见屈突盖。宁服三斗葱，不逢屈突通。
杨刺史语:宁食三斗蒜，不逢杨德幹。
万年人语:宁饮三斗尘，无逢权怀恩。
赞皇人语:太冲无兄，孝端无弟。
高宗时语:左相宣威沙漠，右相驰誉丹青。三馆学生放散，五台令史经明。
时人为李义甫语:今日巨唐年，还诛四凶族。
洛州语:洛州有前贾后张，可敌京兆三王。
江淮间语:贵如许郝，富若田彭。
河北语:唯此两何，杀人最多。
李昭德为王弘义语:昔闻苍鹰狱吏，今见白兔御史。
京洛语:衣裳好，仪貌恶。不姓许，即姓郝。
台中语:侯知一不伏致仕，张悰自请起复。高筠不肯作孝，张栖贞情愿遭忧。
吏人语:不畏侯卿杖，惟畏尹卿笔。
选人语:有钱石上好，无钱刘下好，士大夫张下好。硕学师刘子，儒生用与言。今年柿子并遭霜，为语石榴须早摘。
韦氏语:大郎罢相，小郎拜相。
益州人吏语:录事意，与天通，益州司马折威风。
天授中语:遇徐杜者必生，遇来侯者必死。
时人为邹昉语:萧佺驸马子，邹昉骆驼儿。非关道德合，只为钱相知。
题张昌仪门语:一两丝能得几时络。
时人号李知远语:李下无蹊。
又号李乂语:李下无蹊径。
窦仆射语:窦仆射，前为韦氏国父者，后作公主邑丞。
时人为崔无诐语:皇后嫁女，天子娶妇。
神龙中语:崔冉郑，乱时政。
斜封官语:姚宋为相，邪不如正。太平用事，正不如邪。
李处郁语:飧若入咽，百无一全。
景云初语:前有裴马，后有卢李。
先天时京中语:姜师度一心看地，傅孝忠两眼相天。
时人号王丘、崔沔语:丘山岌岌连天峻，沔水澄澄彻底清。
吏部过官语:麟之口，光庭手。
郇公厨语:人欲不饭筋骨舒，夤缘须入郇公厨。
四俊语:令君四俊，苗吕崔员。
八友语:殷颜柳陆，李萧邵赵。
罗吉口号:罗钳吉网。
里闾诅语:若违教，值三豹。
陕州语:不须赛神明，不必求巫祝。尔莫犯卢公，立便有祸福。
真源邑语:南金口，明府手。
称二王语:朝廷左相笔，天下右丞诗。
代宗朝京师语:常无分别元好钱，贤者愚，愚者贤。
裴度语:鸡猪鱼蒜，逢著则吃。生老病死，时至则行。
魏博语:长安天子，魏府牙军。
宝历宫中语:宝帐香重重，一双红芙蓉。
京师人号牛杨语:太牢笔，少牢口，东西南北何处走。
郑仁表自语:天瑞有五色云，人瑞有郑仁表。
湖苏二郡语:湖接两头，苏联三尾。
广明初都人语:黄贼打黑贼。
吏部旧语:长名以前，选人属侍郎。长名以后，侍郎属选人。
省中语:后行祠屯，不博中行都门。中行礼部，不博前行驾库。
郎吏语:司门水部，入省不数。
谏院台省语:遗补相惜，御史相憎，郎官相轻。
御史台语:事长如事端。
京兆府语:不立两县令，不坐两少尹。
翰林谏议语:饶道斗上坡去，亦须却下坡来。
举子语:槐花黄，举子忙。
明经进士语:三十老明经，五十少进士。
杂帖语:常杂鲍帖。
举场语:欲入举场，先问苏张。苏张犹可，三杨杀我。
大中后进士语:欲得命通，问瑝嵎都雍。
大中时语:郑杨段薛，炙手可热。欲得命通，鲁绍瑰蒙。
科目举人语:未见王窦，徒劳漫走。
戏杜审权语:座主审权，门生处权。
唐末五代人语:及第不必读书，作官何须事业。
号沈宋语:苏李居前，沈宋比肩。
号钱郎语:前有沈宋，后有钱郎。
潘何诗赋语:潘纬十年吟古镜，何涓一夜赋潇湘。
魏薛草书语:前有虞褚，后有薛魏。
薛稷书语:买褚得薛不落节。
时人为黄筌语:黄筌画鹤，薛稷减价。
时人为杨惠之语:道子画，惠之塑，夺得僧繇神笔路。
道杰语:大头杰，难杀人。
马周疏引俚语:贫不学俭，富不学奢。
杜甫引俚语:城南韦杜，去天尺五。
杜重威引俚语:逢贼得命，更望复子。
建安语:龙门一半在闽川。
江陵语:琵琶多于饭甑，措大多于鲫鱼。
汾晋间语:欲作千箱主，问取黄金母。
秦中儿童语:颠当牢守门，蠮螉寇汝无处奔。
佛书引语:停囚长智。赤脚人趁兔，著靴人吃肉。
中宗引谚:冬至长于岁。
贾言忠引谚:军无媒，中道回。
李勣引谚别张文瓘:千里相送，终于一别。
路励行引谚:一人在朝，百人缓带。
郝南容引谚:三公后，出死狗。
员庄谚:上有天堂，下有员庄。
台中谚:免巡未推，只得自知。
宋守敬引谚:双陆无休势。
雒谷谚:謥洞入黄泉。
三门谚:古无门匠墓。
张果引谚:娶妇得公主，平地生公府。
哥舒翰引谚:狐向窟嗥不祥。
鬼门关谚:鬼门关，十人去，九不还。
河北谚:山东一条葛，无事莫撩拨。
李振引谚:百岁奴事三岁主。
王彦章引谚:人死留名，豹死留皮。
谚:枣子塞鼻孔，悬栖阁却种。蝉鸣蛁蟟唤，黍种糕糜断。
宁茵事谚:鹁鸠树上鸣，意在麻子地。
鸬鹚谚:鸬鹚不打脚下塘。
盐铁谚:扬一益二。
冯翊谚:苦泉羊，洛水浆。
丹徒谚:生东吴，死丹徒。
湖州里谚:放尔生，放尔命，放尔湖州做百姓。
益阳谚:长沙益阳，一时相卬。
昭潭谚:昭潭无底橘州浮。
江右四郡谚:筠袁赣吉，脑后插笔。
徐闻谚:欲拔贫，诣徐闻。
陇西谚:郎驱女驱，十马九驹。安阳大角，十牛九犊。
荆棺峡谚:九子不葬父，一女打荆棺。
南中谚:秋收稻，夏收头。
事狐神谚:无狐魅，不成村。
俗谚:白日无谈人，谈人则害生。昏夜无说鬼，说鬼则怪至。
李白名许云封谜:树下彼何人，不语真吾好。语若及日中，烟霏谢成宝。
许氏碑阴谜:谈马砺毕，王田数七。
大明寺壁语:一人堂堂，二曜同光。泉深尺一，点去冰傍。二人相连，不欠一边。三梁四柱列火然，除却双勾两日全。
陶穀题南唐官舍壁:西川狗，百姓眼。马包儿，御厨饭。
谢小娥梦盗姓名:车中猴，门东草。禾中走，一日夫。
牛口谣:豆入牛口，势不得久。
调露初京城民谣:侧堂堂，挠堂堂。
嵩岳童谣:嵩山凡几层，不畏登不得，只畏不得登。三度征兵马，傍道打腾腾。
李敬玄谣:洮河李阿婆，鄯州王伯母。见贼不敢斗，总由曹新妇。
永淳中童谣:新禾不入箱，新麦不入场。迨及八九月，狗吠空垣墙。
杨柳谣:杨柳杨柳漫头驼。
裴炎谣:一片火，两片火，绯衣小儿当殿坐。
武后长寿元年民间谣:补阙连车载，拾遗平斗量。欔槌侍御史，碗脱侍中郎。
续谣:评事不读律，博士不寻章。糊心宣抚使，眯目圣神皇。
天枢谣:一条麻索挽，天枢绝去也。
武后时谣:张公吃酒李公醉。
武后时童谣:红绿复裙长，千里万里犹香。
神龙后乌鹊窠谣:山南乌鹊窠，山北金骆驼。镰柯不凿孔，斧子不施柯。
吏部谣:岑愔獠子后，崔湜令公孙。三人相比校，莫贺咄骨浑。
黄犊子谣:黄牛孛犊子挽紖断，两脚蹋地鞋麻需断。
安乐寺童谣:可怜安乐寺，了了树头悬。
鲤鱼儿谣:可怜圣善寺，身著绿毛衣。牵来河里饮，蹋杀鲤鱼儿。
羊头山谣:羊头山北作朝堂。
金桥童谣:圣人执节度金桥。
天宝中京兆谣:欲得米麦贱，无过追李岘。
天宝初语:义髻抛河里，黄裙逐水流。
杨氏谣:男不封侯女作妃，君看女却是门楣。
幽州谣:旧来夸戴竿，今日不堪看。但看五月里，清水河边见契丹。
两头朱童谣:一只箸，两头朱，五六月化为胆。
打麦谣:打麦，麦打。三三三，舞了也。
张权舆作裴度伪谣:非衣小儿坦其腹，天上有口被驱逐。
马仆射谣:斋钟动也，和尚不上堂。
咸通七年童谣:草青青，被严霜。鹊始巢，复看颠狂。
咸通十四年成都谣:咸通癸巳，出无所之。蛇去马来，道路稍开。头无片瓦，地有残灰。
僖宗时童谣:金色虾蟆争努眼，翻却曹州天下反。
黄巢军中谣:逢儒则肉师必覆。
山阴老人伪谣:欲识圣人姓，千里草青青。欲识圣人名，日从日上生。
胡楚宾谣:胡楚宾，李翰林。词同三峡水，字值双南金。
后唐军士谣:除去菩萨，扶立生铁。
天祐中江南童谣:东海鲤鱼飞上天。
真人谣:有一真人在冀川，开口持弓向外边。
秦人竹o9谣:豸留豸留引黑牛，天差不自由。但看戊寅岁，扬在蜀江头。
蜀人谣:黑牛无系绊，棕绳一时断。
蜀童谣:我有一帖药，其名曰阿魏，卖与十八子。
蜀中扫地和尚:水行仙，怕秦川。
福州谣:骑马来，骑马去。
闽人谣:风吹杨菜鼓山下，不得钱郎戈不罢。
广州童谣:羊头二四，白天雨至。
桂管童谣:
湖南童谣:湖南城郭好长街，竟栽柳树不栽槐。百姓奔窜无一事，只是椎芒织草鞋。
长沙童谣:鞭打马，马急走。
湘中童谣:马去不用鞭，咬牙过今年。
长沙童谣:三羊五马，马子离群，羊子无舍。
丹阳语:待钱来，待钱来。
辽述律后谣:青牛妪，曾避路。
招手令:亚其虎膺，曲其松根。以蹲鸱间虎膺之下，以钩戟差玉柱之旁。潜虬阔玉柱三分，奇兵阔潜虬一寸。死其三洛，生其五峰。
打令口号:送摇招，由三方。一圆分成四片，送在摇前。
龙朔中酒令:子母相去离，连台拗倒。
卢发:十姓胡中第六胡，也曾金阙掌洪炉。少年从事夸门第，莫向尊前气色粗。十姓胡中第六胡，文章官职胜崔卢。暂来关外分优寄，不称宾筵语气粗。
附：夷陵女郎鬼:鸾老头脑好，好头脑鸾老。
冯存澄为明皇占:合因斩关，铸印乘轩。始当果断，终得嗣天。
钱知微卜卖天津桥:两头点土，中心虚悬。人足踏跋，不肯下钱。
王山人为李卫公按冥:位极人臣，寿六十四。
马重绩占随卦繇辞:南瞻析木，木不自续。虚而动之，动随其覆。
方龟精为钱元懿卜词:太乙接天河，金华宝贝多。郡侯六十六，别处不经过。
又射覆橘子:圆似珠，色如丹。傥能擘破同分吃，争不惭愧洞庭山。
射覆巾子:近来好裹束，各自竞尖新。秤无三五两，因何号一斤。
射覆二鸡子:此物不难知，一雄兼一雌。谁将打破看，方明混沌时。
占月语:月如弯弓，少雨多风。月如仰瓦，不求自下。
占雨:乾星照湿土，明日依旧雨。云行西，星照泥。朝霞不出门，暮霞行千里。天将雨，鸠逐妇。
占四时甲子雨:春雨甲子，赤地千里。夏雨甲子，乘船入市。秋雨甲子，禾头生耳。冬雨甲子，牛羊冻死。鹊巢下地，其年大水。
树稼谚:树稼，达官怕。
李廷珪藏墨诀:赠尔乌玉玦，泉清研须洁。避暑悬葛囊，临风度梅月。
宗庙九德之歌辞:皇祖诞庆，于昭于天。积德斯远，茂攸绪先。维文应历，神武弘宣。肇迹□水，成功坂泉。道光覆载，声穆吉先。式备牺象，用□牲牷。礼终九献，乐展四悬。神贶景福，遐哉永年。
陪群公登箕山赋得群字:许由去已远，冥莫见幽坟。世薄人不贵，兹山唯白云。宁知三千岁，复有尧为君。时佐激颓俗，登箕挹清芬。高节虽旦暮，邈与洪崖群。
邙山古意:昔掩佳城路，曾惊壑易迁。今接宜都里，翻疑海作田。镂鼎名应大，生金字不传。风飙吹白日，罗绮拭黄泉。象凤笙留国，成龙剑上天。长乐移新垄，咸阳失旧阡。川流徒漫漫，神理竟绵绵。伫见飞来鹤，沈嗟不学仙。
晦日与卢舍人同诣补阙城南林园:芳年正月晦，假日早朝回。欲尽三春赏，还钦二阮才。柳迎郊骑入，花近□庭开。宛是人寰外，真情寓物来。
送令狐明府:行当腊候晚，共惜岁阴残。闻道巴山远，如何蜀路难。荒林藏积雪，乱石起惊湍。君有亲人术，应令劳者安。
敕移橘栽:南橘北为枳，古来岂虚言。徙植期不变，阴阳感君恩。枝条皆宛然，本土封其根。及时望栽种，万里绕花园。滋味岂圣心，实以忧黎元。暂劳致力重，永感贡献烦。是嗟草木类，禀异于乾坤。愿为王母桃，千岁奉至尊。
道该上人院石竹花歌:道该房前石竹丛，深浅紫，深浅红。婵娟灼烁委清露，小枝小叶飘香风。上人心中如镜中，永日垂帘观色空。
青出蓝:芳蓝滋匹帛，人力半天经。浸润加新气，光辉胜本清。还同冰出水，不共草为萤。翻覆衣襟上，偏知造化灵。
林书记蔷薇:东风折尽诸花卉，是个亭台冷如水。黄鹂舌滑跳柳阴，教看蔷薇吐金蕊。双成涌出琉璃宫，天香阔罩红熏笼。西施晓下吴王殿，乱抛娇脸新匀浓。瑶姬学绣流苏幔，绿夹殷红垂锦段。炎洲吹落满汀云，阮瑀庭前装一半。醉且书怀还复吟，蜀笺影里霞光侵。秦娥晚凭栏干立，柔枝坠落青罗襟。殷勤无波绿池水，为君作镜开妆蕊。
自京师将赴黔南:风雨荆州二月天，问人须雇峡中船。西南一望云和水，犹道黔南有四千。
元日观朝:玉座临新岁，朝盈万国人。火连双阙晓，仗列五门春。瑞雪销鸳瓦，祥光在日轮。天颜不敢视，称庆拜空频。
芍药:闲来竹亭赏，赏极蕊珠宫。叶已尽余翠，花才半展红。媚欺桃李色，香夺绮罗风。每到春残日，芳华处处同。
题新栽小松:满庭萧飒皆凡木，岂得飕飗似石溪。雪夜枝柯疑画出，月中长短共人齐。未知何日干天及，恐到秋来被鹤栖。却向旧山寻得处，白云根蕟觅应迷。
红蔷薇:九天碎霞明泽国，造化工夫潜剪刻。翠叶长眉约细枝，殷红短刺钩春色。明日当楼晚香歇，金带盘空已成结。谢豹声催麦陇秋，熏风吹落猩猩血。
晓歌:鹍鸡哭树星河转，海上金乌翅如电。嫦娥敛发绾云头，玉女舒霞织天面。九土厨烟满城邑，商洛陇头车马急。魏宫钟动绣窗明，梦娥惊对残灯立。
蒲中霁后晚望:河边霁色无人见，身带春风立岸头。浊水茫茫有何意，日斜还向古蒲州。
溪东岑望天都山:目望浮山丘，梯云上东岑。群峰争入冥，巉巉生太阴。昔贤此升仙，结构穷耸深。未晓日先照，当昼色半沉。风泉雪霜飞，云树琼玉林。大道非闭隔，无路不可寻。窥镜澄夙虑，望坛起敬心。一从呼子安，永绝金玉音。
惜莲花:半塘前日染来红，瘦尽金方昨夜风。留样最嗟无巧笔，护香谁为惜熏笼。缘停翠棹沈吟看，忍使良波积渐空。魂断旧溪憔悴态，冷烟残粉楚台东。
共佳人守岁:桂华穷北陆，荆艳作东邻。残妆欲送晓，薄衣已迎春。举袖争流雪，分歌竞绕尘。不应将共醉，年去远催人。
赤门堰白莲花:缟带与纶巾，轻舟漾赤门。千回紫萍岸，万顷白莲村。荷露倾衣袖，松风入髻根。潇疏今若此，争不尽余尊。
光启三年人日逢鹿:浮世仍逢乱，安排赖佛书。劳生中寿少，抱疾上升疏。日暖人逢鹿，园荒雪带锄。知非今又过，蘧瑗最怜渠。
旅中重阳:乘时争路只危身，经乱登高有几人。今岁节唯南至在，旧交坟向北邙新。当歌共惜初筵乐，且健无辞后会频。莫道中冬犹有闰，蟾声才尽即青春。
中元夜看月:朦胧南溟月，汹涌出云涛。下射长鲸眼，遥分玉兔毫。势来牛斗动，路越宵冥高。竟夕瞻光影，昂头把白醪。
玉蕊:玉蕊两高树，相辉松桂旁。向来尘不杂，此夜月仍光。秀掩丛兰色，艳吞秾李芳。世人嫌具美，何必更清香。
望岳时贼据华夏:长路风埃隔楚氛，忽惊神岳映朝曛。削成绝壁五千仞，高揖泥金七十君。祝史秘辞今莫睹，从臣嘉颂久无闻。幽人闲望封中地，好为吾皇起白云。
过商山:一宿白云根，时经采麝村。数峰虽似蜀，当昼不闻猿。马立溪沙浅，人争阁道喧。明朝弃襦罢，步步入金门。
看天王院牡丹:前年帝里探春时，寺寺名花我尽知。今日长安已灰烬，忍随南国对芳枝。
八月十六夜月:十六胜三五，中天照大荒。只讹些子缘，应号没多光。桂老犹全在，蟾深未煞忙。难期一年事，到晓泥诗章。
观新岁朝贺:龙墀初立仗，鸳鹭列班行。元日燕脂色，朝天桦烛香。表章堆玉案，缯帛满牙床。三百年如此，无因及我唐。
宿山寺:溪山尽日行，方听远钟声。入院逢僧定，登楼见月生。露垂群木润，泉落一岩清。此景关吾事，通宵寐不成。
早行:结束何妨早，将行四顾频。山前犹见月，陌上未逢人。远树动宿鸟，危桥怯病身。渐明恒自慰，应免复迷津。
牡丹:意态天生异，转看看转新。百花休放艳，三月始为春。蝶死难离槛，莺狂不避人。其如豪贵地，清醒复何因。
题未开牡丹:青苞虽小叶虽疏，贵气高情便有余。浑未盛时犹若此，算应开日合何如。寻芳蝶已栖丹槛，衬落苔先染石渠。无限风光言不得，一心留在暮春初。
又题牡丹上主人司空:一年芳胜一年芳，爱重贤侯意异常。手辟红房看阔狭，自张青幄盖馨香。白疑美玉无多润，紫觉灵芝不是祥。只恐梦征他日去，又须疑向凤池傍。
晚霁望岳麓:湘西斜日边，峭入几寻天。翠落重城内，屏开万户前。崖崚危溅瀑，林罅静通仙。谁肯功成后，相携扫石眠。
送人红花栽:世上红蕉异，因移万里根。艰难离瘴土，潇洒入朱门。叶战青云韵，花零宿露痕。长安多未识，谁想动吟魂。
晓望:地祇逃秀境，神化或殷雷。裂汉娲补合，高峰剑跃开。即今新定业，何世不遗才。若是浮名道，须言有祸胎。
山中早起:鸡调扶桑枝，秋空隐少微。阔云霞并曜，高日月争辉。若厥开天道，同初发帝机。以言当代事，闲辟紫宸扉。
五言赠诸法师:驾鹤排朱雾，乘鸾入紫烟。凌晨味潭菊，薄暮玩峰莲。玉叶低梁下，金飗引窗前。啸傲云霞际，留情鳞羽年。
饮后献时相:一夕心期一种欢，那知疏散负杯盘。尊前数片朝云在，不许冯公子细看。
平望赠蚊:安得神仙术，试为施康济。使此平望村，如吾江子汇。
罗浮山:罗浮多胜境，梦到固无因。知有长生药，谁为不死人。根虽盘地脉，势自倚天津。未便甘休去，须栖老此身。
柳:何事动吟哦，长□翠色和。垂阴千树少，送别一枝多。带雾笼彭泽，摇风舞汴河。只因隋帝植，民力几销磨。
山下泉:可致清川广，难量利物功。涓流此山下，谁识去无穷。
岳上作:始好步青苔，蝉声且莫催。辛勤来到此，容易便言回。远水月未上，四方云正开。更堪逢道侣，特地话天台。
题虎掊泉:一自虎掊得，清声四远流。众人怜尔处，长夜洗心头。出谷花随去，背岩猿下偷。林边落江徼，风起雨翛翛。
蔷薇花:翠融红绽浑无力，斜倚栏干似诧人。深处最宜香惹蝶，摘时兼恐焰烧春。当空巧结玲珑帐，著地能铺锦绣裀。最好凌晨和露看，碧纱窗外一枝新。
好时光:宝髻偏宜宫样，莲脸嫩，体红香。眉黛不须张敞画，天教入鬓长。莫倚倾国貌，嫁取个，有情郎。彼此当年少，莫负好时光。
醉妆词:者边走，那边走，只是寻花柳。那边走，者边走，莫厌金杯酒。
甘州曲:画罗裙，能解束，称腰身。柳眉桃脸不胜春。薄媚足精神，可惜沦落在风尘。
木兰花:冰肌玉骨清无汗，水殿风来暗香满。绣帘一点月窥人，欹枕钗横云鬓乱。起来琼户启无声，时见疏星渡河汉。屈指西风几时来，只恐流年暗中换。
回波乐:回波尔时酒卮，微臣职在箴规。侍宴既过三爵，喧哗窃恐非仪。
回波乐:回波尔时栲栳，怕妇也是大好。外边只有裴谈，内里无过李老。
舞马词:万玉朝宗凤扆，千金率领龙媒。眄鼓凝骄蹀躞，听歌弄影徘徊。天鹿遥征卫叔，日龙上借羲和。将共两骖争舞，来随八骏齐歌。彩旄八佾成行，时龙五色因方。屈膝衔杯赴节，倾心献寿无疆。帝皂龙驹沛艾，星阑骥子权奇。腾倚骧洋应节，繁骄接迹不移。二圣先天合德，群灵率土可封。击石骖驔紫燕，摐金顾步苍龙。圣君出震应箓，神马浮河献图。足蹋天庭鼓舞，心将帝乐踟蹰。
渔父:乐是风波钓是闲，草堂松桧已胜攀。太湖水，洞庭山，狂风浪起且须还。
花非花:花非花，雾非雾。夜半来，天明去。来如春梦不多时，去似朝云无觅处。
闲中好:闲中好，尽日松为侣。此趣人不知，轻风度僧语。
闲中好:闲中好，尘务不萦心。坐对当窗木，看移三面阴。
闲中好:闲中好，幽磬度声迟。卷上论题肇，画中僧姓支。
摘得新:酌一卮，须教玉笛吹。锦筵红蜡烛，莫来迟。繁红一夜经风雨，是空枝。摘得新，枝枝叶叶春。管弦兼美酒，最关人。平生都得几十度，展香茵。
诉衷情:烛烬香残帘半卷，梦初惊。花欲谢，深夜，月笼明。何处按歌声，轻轻。舞衣尘暗生，负春情。碧沼红芳烟雨静，倚兰桡。垂玉佩，交带，袅纤腰。鸳梦隔星桥，迢迢。越罗香暗销，坠花翘。
江城子:
酒泉子:记得去年，烟暖杏园花正发，雪飘香。江草绿，柳丝长。钿车纤手卷帘望，眉学春山样。凤钗低袅翠鬟上，落梅妆。
赞浦子:锦帐添香睡，金炉换夕薰。懒结芙蓉带，慵拖翡翠裙。正是柳夭桃媚，那堪暮雨朝云。宋玉高唐意，裁琼欲赠君。
月宫春:水晶宫里桂花开，神仙探几回。红芳金蕊绣重台，低倾玛瑙杯。玉兔银蟾争守护，姮娥姹女戏相偎。遥听钧天九奏，玉皇亲看来。
赞成功:海棠未坼，万点深红，香包缄结一重重。似含羞态，邀勒春风。蜂来蝶去，任绕芳丛。昨夜微雨，飘洒庭中，忽闻声滴井边桐。美人惊起，坐听晨钟。快教折取，戴玉珑璁。
何满子:正是破瓜年几，含情惯得人饶。桃李精神鹦鹉舌，可堪虚度良宵。却爱蓝罗裙子，羡他长束纤腰。写得鱼笺无限，其如花锁春晖。目断巫山云雨，空教残梦依依。却爱熏香小鸭，羡他长在屏帏。
临江仙:海棠香老春江晚，小楼雾縠空濛。翠鬟初出绣帘中，麝烟鸾佩惹蘋风。碾玉钗摇鸂鶒战，雪肌云鬓将融。含情遥指碧波东，越王台殿蓼花红。披袍窣地红宫锦，莺语时转轻音。碧罗冠子稳犀簪，凤凰双飐步摇金。肌骨细匀红玉软，脸波微送春心。娇羞不肯入鸳衾，兰膏光里两情深。
更漏子:旧欢娱，新怅望，拥鼻含嚬楼上。浓柳翠，晚霞微，江鸥接翼飞。帘半卷，屏斜掩，远岫参差迷眼。歌满耳，酒盈尊，前非不要论。
应天长:瑟瑟罗裙金线缕，轻透鹅黄香画袴。垂交带，盘鹦鹉，袅袅翠翘移玉步。背人匀檀注，慢转娇波偷觑。敛黛春情暗许，倚屏慵不语。
渔歌子:晓风清，幽沼绿，倚阑凝望珍禽浴。画帘垂，翠屏曲，满袖荷香馥郁。好摅怀，堪寓目，身闲心静平生足。酒杯深，光影促，名利无心较逐。
菩萨蛮:罗裾薄薄秋波染，眉间画得山两点。相见绮筵时，深情暗共知。翠翘云鬓动，敛态弹金凤。宴罢入兰房，邀人解佩珰。罗衣隐约金泥画，玳筵一曲当秋夜。声颤觑人娇，云鬟袅翠翘。酒醺红玉软，眉翠秋山远。绣幌麝烟沈，谁人知两心。玉容光照菱花影，沉沉脸上秋波冷。白雪一声新，雕梁起暗尘。宝钗摇翡翠，香惹芙蓉醉。携手入鸳衾，谁人知此心。
女冠子:双成伴侣，去去不知何处。有佳期，霞帔金丝薄，花冠玉叶危。懒乘丹凤子，学跨小龙儿。叵耐天风紧，挫腰肢。
杏园芳:严妆嫩脸花明，教人见了关情。含羞举步越罗轻，称娉婷。终朝咫尺窥香阁，迢遥似隔层城。何时休遣梦相萦，入云屏。
金浮图:繁华地，王孙富贵。玳瑁筵开，下朝无事。压红茵、凤舞黄金翅。玉立纤腰，一片揭天歌吹。满目绮罗珠翠。和风淡荡，偷散沉檀气。堪判醉，韶光正媚。折尽牡丹，艳迷人意，金张许史应难比。贪恋欢娱，不觉金乌坠。还惜会难别易，金船更劝，勒住花骢辔。
清平乐:春来街砌，春雨如丝细。春地满飘红杏蒂，春燕舞随风势。春幡细缕春缯，春闺一点春灯。自是春心撩乱，非干春梦无凭。
江城子:晚日金陵岸草平，落霞明，水无情。六代繁华，暗逐逝波声。空有姑苏台上月，如西子镜照江城。
生查子:竟日画堂欢，入夜重开宴。剪烛蜡烟香，促席花光颤。待得月华来，满院如铺练。门外簇骅骝，直待更深散。
谒金门:美人浴，碧沼莲开芬馥。双髻绾云颜似玉，素娥辉淡绿。雅态芳姿闲淑，雪映钿装金斛。水溅青丝珠断续，酥融香透肉。
女冠子:蕙风芝露，坛际残香轻度。蕊珠宫，苔点分圆碧，桃花践破红。品流巫峡外，名籍紫微中。真侣墉城会，梦魂通。淡花瘦玉，依约神仙妆束。佩琼文，瑞露通宵贮，幽香尽日焚。碧纱笼绛节，黄藕冠浓云。勿以吹箫伴，不同群。
南歌子:艳冶青楼女，风流似楚真。骊珠美玉未为珍，窈窕一枝芳柳，入腰身。舞袖频回雪，歌声几动尘。慢凝秋水顾情人，只缘倾国，著处觉生春。映月论心处，偎花见面时。倚郎和袖抚香肌，遥指画堂深院，许相期。解佩君非晚，虚襟我未迟。愿如连理合欢枝，不似五陵狂荡，薄情儿。
寿山曲:铜壶滴漏初尽，高閤鸡鸣半空。催启五门金锁，犹垂三殿帘栊。阶前御柳摇绿，仗下宫花散红。鸳瓦数行晓日，鸾旗百尺春风。侍臣舞蹈重拜，圣寿南山永同。
薄命妾:春日宴，绿酒一杯歌一遍。再拜陈三愿。一愿郎君千岁，二愿妾身长健。三愿如同梁上燕，岁岁长相见。
河传:秋光满目，风清露白，莲红水绿。何处梦回，弄珠拾翠盈盈，倚阑桡，眉黛蹙。采莲调稳，吴侣声相续，倚棹吴江曲。鹭起暮天，几双交颈鸳鸯，入芦花深处宿。
木兰花:木兰红艳多情态，不似凡花人不爱。移来孔雀槛边栽，折向凤凰钗上戴。是何芍药争风彩，自共牡丹长作对。若教为女嫁东风，除却黄莺难匹配。
一片子:柳色青山映，梨花雪鸟藏。绿窗桃李下，闲坐叹春芳。
阿那曲:罗袖动香香不已，红蕖袅袅秋烟里。轻云岭下乍摇风，嫩柳池塘初拂水。
字字双:王丽真女郎床头锦衾斑复斑，架上朱衣殷复殷。空庭明月闲复闲，夜长路远山复山。
酹江月:仙风道骨，颠倒运乾坤，平分时节。金木相交坎离位，一粒刀圭凝结。水虎潜形，火龙伏体，万丈毫光烈。仙花朵秀，圣男灵女扳折。霄汉此夜中秋，银蟾离海，浪卷千层雪。此是天关地轴，谁解推穷圆缺。片晌功夫，霎时丹聚，到此凭何诀？倚天长啸，洞中无限风月。
浪淘沙:我有屋三椽，住在灵源。无遮四壁任萧然。万象森罗为斗拱，瓦盖青天。无漏得多年，结就因缘。修成功行满三千。降得火龙伏得虎，陆路神仙。
苏幕遮:天不高，地不大。惟有真心，物物俱含载。不用之时全体在。用即拈来，万象周沙界。虚无中，尘色内。尽是还丹，历历堪收采。这个鼎炉解不解。养就灵乌，飞出光明海。
雨中花:三百年间，功标青史，几多俱委埃尘。悟黄粱弃事，厌世藏身。将我一枝丹桂，换他千载青春。岳阳楼上，纶巾羽扇，谁识天人。蓬莱愿应仙举，谁知会合仙宾。遥想望，吹笙玉殿，奏舞鸾裀。风驭云輧不散，碧桃紫奈长新。愿逢一粒，九霞光里，相继朝真。
六么令:东与西，眼与眉。偃月炉中运坎离，灵砂且上飞。最幽微，是天机，你休痴，你不知。
